Ang aklat ng lahi ni Jesucristo, na anak ni David, 
na anak ni Abraham. 

Naging anak ni Abraham si Isaac; at naging anak ni 
Isaac si Jacob; at naging anak ni Jacob si Juda at 
ang kaniyang mga kapatid; 

At naging anak ni Juda kay Tamar si Fares at si 
Zara; at naging anak ni Fares si Esrom; at naging 
anak ni Esrom si Aram; 

At naging anak ni Aram si Aminadab; at naging anak 
ni Aminadab si Naason; at naging anak ni Naason si 
Salmon; 

At naging anak ni Salmon kay Rahab si Booz; at 
naging anak ni Booz kay Rut si Obed; at naging 
anak ni Obed si Jesse. 

At naging anak ni Jesse ang haring si David; at 
naging anak ni David si Salomon, doon sa naging 
asawa ni Urias; 

At naging anak ni Salomon si Reboam; at naging 
anak ni Reboam si Abias; at naging anak ni Abias 
si Asa; 

At naging anak ni Asa si Josafat; at naging anak 
ni Josafat si Joram; at naging anak ni Joram si 
Ozias; 

At naging anak ni Ozias si Joatam; at naging anak 
ni Joatam si Acaz; at naging anak ni Acaz si 
Ezequias; 

At naging anak ni Ezequias si Manases; at naging 
anak ni Manases si Amon; at naging anak ni Amon si 
Josias; 

At naging anak ni Josias si Jeconias at ang 
kaniyang mga kapatid, nang panahon ng 
pagkadalang-bihag sa Babilonia. 

At pagkatapos nang pagkadalangbihag sa Babilonia, 
ay naging anak ni Jeconias si Salatiel; at naging 
anak ni Salatiel si Zorobabel; 

At naging anak ni Zorobabel si Abiud; at naging 
anak ni Abiud si Eliaquim; at naging anak ni 
Eliaquim si Azor; 

At naging anak ni Azor si Sadoc; at naging anak ni 
Sadoc si Aquim; at naging anak ni Aquim si Eliud; 

At naging anak ni Eliud si Eleazar; at naging anak 
ni Eleazar si Matan; at naging anak ni Matan si 
Jacob; 

At naging anak ni Jacob si Jose asawa ni Maria, na 
siyang nanganak kay Jesus, na siyang tinatawag na 
Cristo. 

Sa makatuwid ang lahat ng mga salit-saling lahi 
buhat kay Abraham hanggang kay David ay labingapat 
na salit-saling lahi; at buhat kay David hanggang 
sa pagdalang-bihag sa Babilonia ay labingapat na 
sali't-saling lahi; at buhat sa pagkadalang-bihag 
sa Babilonia hanggang kay Cristo ay labingapat na 
sali't-saling lahi. 

Ang pagkapanganak nga kay Jesucristo ay ganito: 
Nang si Maria na kaniyang ina ay magaasawa kay 
Jose, bago sila magsama ay nasumpungang siya'y 
nagdadalang-tao sa pamamagitan ng Espiritu Santo. 

At si Jose na kaniyang asawa, palibhasa'y lalaking 
matuwid, at ayaw na ihayag sa madla ang kaniyang 
kapurihan, ay nagpasiyang hiwalayan siya ng lihim. 

Datapuwa't samantalang pinagiisip niya ito, 
narito, ang isang anghel ng Panginoon ay napakita 
sa kaniya sa panaginip, na nagsasabi: Jose, anak 
ni David, huwag kang mangamba sa pagtanggap kay 
Maria na iyong asawa: sapagka't ang kaniyang 
dinadalang-tao ay sa Espiritu Santo. 

At siya'y manganganak ng isang lalake; at ang 
pangalang itatawag mo sa kaniya'y JESUS; sapagka't 
ililigtas niya ang kaniyang bayan sa kanilang mga 
kasalanan. 

At nangyari nga ang lahat ng ito, upang maganap 
ang sinalita ng Panginoon sa pamamagitan ng 
propeta, na nagsasabi, 

Narito, ang dalaga'y magdadalang-tao at 
manganganak ng isang lalake, At ang pangalang 
itatawag nila sa kaniya ay Emmanuel; na kung 
liliwanagin, ay sumasa atin ang Dios. 

At nagbangon si Jose sa kaniyang pagkakatulog, at 
ginawa niya ang ayon sa ipinagutos sa kaniya ng 
anghel ng Panginoon, at tinanggap ang kaniyang 
asawa; 

At hindi nakilala siya hanggang sa maipanganak ang 
isang lalake: at tinawag niya ang kaniyang 
pangalang JESUS. 

Nang ipanganak nga si Jesus sa Bet-lehem ng Judea 
sa mga kaarawan ng haring si Herodes, narito, ang 
mga Pantas na lalake ay nagsidating sa Jerusalem 
mula sa silanganan, na nagsisipagsabi, 

Saan naroon ang ipinanganak na hari ng mga Judio? 
sapagka't aming nakita ang kaniyang bituin sa 
silanganan, at naparito kami upang siya'y 
sambahin. 

Nang marinig ito ng haring si Herodes, ay 
nagulumihanan siya, at pati ng buong Jerusalem. 

At pagkatipon sa lahat ng mga pangulong saserdote 
at mga eskriba ng bayan, ay siniyasat niya sa 
kanila kung saan kaya ipanganganak ang Cristo. 

At sinabi nila sa kaniya, sa Bet-lehem ng Judea: 
sapagka't ganito ang pagkasulat ng propeta, 

At ikaw Bet-lehem, na lupa ng Juda, Sa anomang 
paraan ay hindi ikaw ang pinakamaliit sa mga 
pangulong bayan ng Juda: Sapagka't mula sa iyo'y 
lalabas ang isang gobernador, Na siyang magiging 
pastor ng aking bayang Israel. 

Nang magkagayo'y tinawag ni Herodes ng lihim ang 
mga Pantas na lalake, at kaniyang siniyasat ng 
buong ingat sa kanila ang panahong isinilang ng 
bituin. 

At pinayaon niya sila sa Bet-lehem, at sinabi, 
Kayo'y magsiparoon at ipagtanong ng buong ingat 
ang tungkol sa sanggol; at pagkasumpong ninyo sa 
kaniya, ay ipagbigay-alam ninyo sa akin, upang ako 
nama'y makaparoon at siya'y aking sambahin. 

At sila, pagkarinig sa hari ay nagsiyaon ng 
kanilang lakad; at narito, ang bituing kanilang 
nakita sa silanganan, ay nanguna sa kanila 
hanggang sa sumapit at tumigil sa tapat ng 
kinaroroonan ng sanggol. 

At nang makita nila ang bituin, ay nangagalak sila 
ng di kawasang galak. 

At nagsipasok sila sa bahay, at nangakita nila ang 
sanggol na kasama ng kaniyang inang si Maria; at 
nangagpatirapa sila at nangagsisamba sa kaniya; at 
pagkabukas nila ng kanilang mga kayamanan ay 
inihandog nila sa kaniya ang mga alay, na ginto at 
kamangyan at mira. 

At palibhasa'y pinagsabihan sila ng Dios sa 
panaginip na huwag silang mangagbalik kay Herodes, 
ay nangagsiuwi sila sa kanilang sariling lupain sa 
ibang daan. 

Nang mangakaalis nga sila, narito, ang isang 
anghel ng Panginoon ay napakita kay Jose sa 
panaginip, na nagsasabi, Magbangon ka at dalhin mo 
ang sanggol at ang kaniyang ina, at tumakas ka 
hanggang sa Egipto, at dumoon ka hanggang sa 
sabihin ko sa iyo: sapagka't hahanapin ni Herodes 
ang sanggol upang siya'y puksain. 

At siya'y nagbangon at dinala ang sanggol at ang 
ina nito sa kinagabihan, at napasa Egipto; 

At dumoon hanggang sa pagkamatay ni Herodes: upang 
maganap ang sinabi ng Panginoon sa pamamagitan ng 
propeta, na nagsasabi, Mula sa Egipto ay tinawag 
ko ang aking anak. 

Nang magkagayon, nang mapansin ni Herodes na 
siya'y pinaglaruan ng mga Pantas na lalake, ay 
nagalit na mainam, at nagutos, at ipinapatay ang 
lahat ng mga sanggol na lalake na nangasa 
Bet-lehem, at sa buong palibotlibot noon, mula sa 
gulang na dalawang taon hanggang sa pababa, 
alinsunod sa panahon ng kaniyang maingat na 
pagkasiyasat sa mga Pantas na lalake. 

Nang magkagayo'y naganap ang sinalita sa 
pamamagitan ng propeta Jeremias, na nagsasabi, 

Isang tinig ay narinig sa Rama, Pananangis at 
kalagimlagim na iyak, Tinatangisan ni Raquel ang 
kaniyang mga anak; At ayaw na siyang maaliw, 
sapagka't sila'y wala na. 

Nguni't pagkamatay ni Herodes, narito, ang isang 
anghel ng Panginoon ay napakita sa panaginip kay 
Jose sa Egipto, na nagsasabi, 

Magbangon ka at dalhin mo ang sanggol at ang 
kaniyang ina, at pumatungo ka sa lupain ng Israel: 
sapagka't nangamatay na ang nangagmimithi sa buhay 
ng sanggol. 

At nagbangon siya at dinala ang sanggol at ang 
kaniyang ina, at pumatungo sa lupa ng Israel. 

Datapuwa't nang mabalitaan niya na si Arquelao ang 
naghahari sa Judea na kahalili ng kaniyang amang 
si Herodes, ay natakot siyang pumatungo roon; at 
palibhasa'y pinagsabihan ng Dios sa panaginip, ay 
napatungo siya sa mga sakop ng Galilea, 

At siya'y dumating at tumahan sa isang bayang 
tinatawag na Nazaret; upang maganap ang mga 
sinalita ng mga propeta, na siya'y tatawaging 
Nazareno. 

At nang mga araw na yaon ay dumating si Juan 
Bautista, na nangangaral sa ilang ng Judea, na 
nagsasabi, 

Mangagsisi kayo; sapagka't malapit na ang kaharian 
ng langit. 

Sapagka't ito yaong sinalita sa pamamagitan ng 
propeta Isaias, na nagsasabi, Ang tinig ng isang 
sumisigaw sa ilang, Ihanda ninyo ang daan ng 
Panginoon, Tuwirin ninyo ang kaniyang mga landas. 

Si Juan nga ay nananamit ng balahibo ng kamelyo, 
at may isang pamigkis na katad sa palibot ng 
kaniyang baywang; at ang kaniyang pagkain ay mga 
balang at pulot-pukyutan. 

Nang magkagayo'y nilabas siya ng Jerusalem, at ng 
buong Judea, at ng buong lupain sa palibotlibot ng 
Jordan; 

At sila'y kaniyang binabautismuhan sa ilog ng 
Jordan, na ipinahahayag nila ang kanilang mga 
kasalanan. 

Datapuwa't nang makita niyang marami sa mga 
Fariseo at Saduceo na nagsisiparoon sa kaniyang 
pagbabautismo, ay sinabi niya sa kanila, Kayong 
lahi ng mga ulupong, sino ang sa inyo'y nagpaunawa 
upang magsitakas sa galit na darating? 

Kayo nga'y mangagbunga ng karapatdapat sa 
pagsisisi: 

At huwag kayong mangagisip na mangagsabi sa inyong 
sarili, Si Abraham ang aming ama; sapagka't 
sinasabi ko sa inyo, na mangyayaring 
makapagpalitaw ang Dios ng mga anak ni Abraham sa 
mga batong ito. 

At ngayon pa'y nakalagay na ang palakol sa ugat ng 
mga punong kahoy: ang bawa't punong kahoy nga na 
hindi nagbubungang mabuti ay pinuputol at 
inihahagis sa apoy. 

Sa katotohanan ay binabautismuhan ko kayo sa tubig 
sa pagsisisi: datapuwa't ang dumarating sa hulihan 
ko ay lalong makapangyarihan kay sa akin, na hindi 
ako karapatdapat magdala ng kaniyang pangyapak: 
siya ang sa inyo'y magbabautismo sa Espiritu Santo 
at apoy: 

Nasa kaniyang kamay ang kaniyang kalaykay, at 
lilinisin niyang lubos ang kaniyang giikan; at 
titipunin niya ang kaniyang trigo sa bangan, 
datapuwa't ang dayami ay susunugin sa apoy na 
hindi mapapatay. 

Nang magkagayo'y naparoon si Jesus mula sa Galilea 
at lumapit kay Juan sa ilog ng Jordan, upang 
siya'y bautismuhan niya. 

Datapuwa't ibig siyang sansalain ni Juan, na 
nagsasabi, Kinakailangan ko na ako'y iyong 
bautismuhan, at ikaw ang naparirito sa akin? 

Nguni't pagsagot ni Jesus ay sinabi sa kaniya, 
Payagan mo ngayon: sapagka't ganyan ang nararapat 
sa atin, ang pagganap ng buong katuwiran. Nang 
magkagayo'y pinayagan niya siya. 

At nang mabautismuhan si Jesus, pagdaka'y umahon 
sa tubig: at narito, nangabuksan sa kaniya ang mga 
langit, at nakita niya ang Espiritu ng Dios na 
bumababang tulad sa isang kalapati, at lumalapag 
sa kaniya; 

At narito, ang isang tinig na mula sa mga langit, 
na nagsasabi, Ito ang sinisinta kong Anak, na siya 
kong lubos na kinalulugdan. 

Nang magkagayo'y inihatid ng Espiritu Santo si 
Jesus sa ilang upang siya'y tuksuhin ng diablo. 

At nang siya'y makapagayunong apat na pung araw at 
apat na pung gabi, sa wakas ay nagutom siya. 

At ang manunukso ay dumating at nagsabi sa kaniya, 
Kung ikaw ang Anak ng Dios, ay ipagutos mo na ang 
mga batong ito ay maging mga tinapay. 

Datapuwa't siya'y sumagot, at sinabi, Nasusulat, 
Hindi sa tinapay lamang mabubuhay ang tao, kundi 
sa bawa't salitang lumalabas sa bibig ng Dios. 

Nang magkagayo'y dinala siya ng diablo sa bayang 
banal; at inilagay siya sa taluktok ng templo, 

At sa kaniya'y sinabi, Kung ikaw ang Anak ng Dios, 
ay magpatihulog ka: sapagka't nasusulat, Siya'y 
magbibilin sa kaniyang mga anghel tungkol sa iyo: 
at, Aalalayan ka ng kanilang mga kamay, Baka 
matisod ka ng iyong paa sa isang bato. 

Sinabi sa kaniya ni Jesus, Nasusulat din naman, 
Huwag mong tutuksuhin ang Panginoon mong Dios. 

Muling dinala siya ng diablo sa isang bundok na 
lubhang mataas, at ipinamalas sa kaniya ang lahat 
ng mga kaharian sa sanglibutan, at ang 
kaluwalhatian nila; 

At sinabi niya sa kaniya, Lahat ng mga bagay na 
ito ay ibibigay ko sa iyo, kung ikaw ay 
magpapatirapa at sasambahin mo ako. 

Nang magkagayo'y sinabi sa kaniya ni Jesus, Humayo 
ka, Satanas: sapagka't nasusulat, Sa Panginoon 
mong Dios sasamba ka, at siya lamang ang iyong 
paglilingkuran. 

Nang magkagayo'y iniwan siya ng diablo; at narito, 
nagsidating ang mga anghel at siya'y 
pinaglingkuran. 

Nang marinig nga niya na si Juan ay dinakip, ay 
umuwi siya sa Galilea; 

At pagkaiwan sa Nazaret, ay naparoon siya at 
tumahan sa Capernaum, na nasa tabi ng dagat, sa 
mga hangganan ng Zabulon at Neftali: 

Upang maganap ang sinalita sa pamamagitan ng 
propeta Isaias na nagsasabi, 

Ang lupa ni Zabulon at ang lupa ni Neftali, Sa 
gawing dagat, sa dako pa roon ng Jordan, Galilea 
ng mga Gentil, 

Ang bayang nalulugmok sa kadiliman, ay Nakakita ng 
dakilang ilaw, At sa nangalulugmok sa pook at 
lilim ng kamatayan, ay Lumiwanag sa kanila ang 
ilaw. 

Mula noon ay nagpasimulang mangaral si Jesus, at 
magsabi, Mangagsisi kayo; sapagka't malapit na ang 
kaharian ng langit. 

At sa paglalakad niya sa tabi ng dagat ng Galilea; 
ay nakita niya ang dalawang magkapatid, si Simon 
na tinatawag na Pedro, at si Andres na kaniyang 
kapatid, na inihuhulog ang isang lambat sa dagat; 
sapagka't sila'y mga mamamalakaya. 

At sinabi niya sa kanila, Magsisunod kayo sa 
hulihan ko, at gagawin ko kayong mga mamamalakaya 
ng mga tao. 

At pagdaka'y iniwan nila ang mga lambat, at 
nagsisunod sa kaniya. 

At paglakad sa dako roon ay nakita niya ang dalawa 
pang magkapatid, si Santiago na anak ni Zebedeo, 
at ang kaniyang kapatid na si Juan, sa daong na 
kasama si Zebedeo na kanilang ama, na 
nagsisipaghayuma ng kanilang mga lambat; at sila'y 
kaniyang tinawag. 

At pagdaka'y iniwan nila ang daong at ang kanilang 
ama, at nagsisunod sa kaniya. 

At nilibot ni Jesus ang buong Galilea, na 
nagtuturo sa mga sinagoga nila, at ipinangangaral 
ang evangelio ng kaharian, at nagpapagaling ng 
lahat ng sarisaring sakit at ng lahat ng 
karamdaman na nasa mga tao. 

At lumaganap ang pagkabantog niya sa buong Siria: 
at kanilang dinadala sa kaniya ang lahat ng mga 
may karamdaman, at ang mga pinipighati ng 
sarisaring sakit at pahirap, at ang mga inaalihan 
ng mga demonio, at ang mga himatayin, at ang mga 
lumpo: at sila'y pinagagaling niya. 

At sinundan siya ng lubhang karamihang tao mula sa 
Galilea at Decapolis at Jerusalem at Judea at mula 
sa dakong ibayo ng Jordan. 

At pagkakita sa mga karamihan, ay umahon siya sa 
bundok: at pagkaupo niya, ay nagsilapit sa kaniya 
ang kaniyang mga alagad: 

At binuka niya ang kaniyang bibig at tinuruan 
sila, na sinasabi, 

Mapapalad ang mga mapagpakumbabang-loob: sapagka't 
kanila ang kaharian ng langit. 

Mapapalad ang nangahahapis: sapagka't sila'y 
aaliwin. 

Mapapalad ang maaamo: sapagka't mamanahin nila ang 
lupa. 

Mapapalad ang nangagugutom at nangauuhaw sa 
katuwiran: sapagka't sila'y bubusugin. 

Mapapalad ang mga mahabagin: sapagka't sila'y 
kahahabagan. 

Mapapalad ang mga may malinis na puso: sapagka't 
makikita nila ang Dios. 

Mapapalad ang mga mapagpayapa: sapagka't sila'y 
tatawaging mga anak ng Dios. 

Mapapalad ang mga pinaguusig dahil sa katuwiran: 
sapagka't kanila ang kaharian ng langit. 

Mapapalad kayo pagka kayo'y inaalimura, at kayo'y 
pinaguusig, at kayo'y pinagwiwikaan ng sarisaring 
masama na pawang kasinungalingan, dahil sa akin. 

Mangagalak kayo, at mangagsayang totoo: sapagka't 
malaki ang ganti sa inyo sa langit: sapagka't 
gayon din ang kanilang pagkausig sa mga propeta na 
nangauna sa inyo. 

Kayo ang asin ng lupa: nguni't kung ang asin ay 
tumabang, ay ano ang ipagpapaalat? wala nang ano 
pa mang kabuluhan, kundi upang itapon sa labas at 
yurakan ng mga tao. 

Kayo ang ilaw ng sanglibutan. Ang isang bayan na 
natatayo sa ibabaw ng isang bundok ay hindi 
maitatago. 

Hindi rin nga pinaniningasan ang isang ilawan, at 
inilalagay sa ilalim ng isang takalan, kundi sa 
talagang lalagyan ng ilaw; at lumiliwanag sa lahat 
ng nangasa bahay. 

Lumiwanag na gayon ang inyong ilaw sa harap ng mga 
tao; upang mangakita nila ang inyong mabubuting 
gawa, at kanilang luwalhatiin ang inyong Ama na 
nasa langit. 

Huwag ninyong isiping ako'y naparito upang sirain 
ang kautusan o ang mga propeta: ako'y naparito 
hindi upang sirain, kundi upang ganapin. 

Sapagka't katotohanang sinasabi ko sa inyo, 
Hanggang sa mangawala ang langit at ang lupa, ang 
isang tuldok o isang kudlit, sa anomang paraan ay 
hindi mawawala sa kautusan, hanggang sa maganap 
ang lahat ng mga bagay. 

Kaya't ang sinomang sumuway sa isa sa 
kaliitliitang mga utos na ito, at ituro ang gayon 
sa mga tao, ay tatawaging kaliitliitan sa kaharian 
ng langit: datapuwa't ang sinomang gumanap at 
ituro, ito'y tatawaging dakila sa kaharian ng 
langit. 

Sapagka't sinasabi ko sa inyo, na kung hindi 
hihigit ang inyong katuwiran sa katuwiran ng mga 
eskriba at mga Fariseo, sa anomang paraan ay hindi 
kayo magsisipasok sa kaharian ng langit. 

Narinig ninyo na sinabi sa mga tao sa una, Huwag 
kang papatay; at ang sinomang pumatay ay mapapasa 
panganib sa kahatulan: 

Datapuwa't sinasabi ko sa inyo, na ang bawa't 
mapoot sa kaniyang kapatid ay mapapasa panganib sa 
kahatulan; at ang sinomang magsabi sa kaniyang 
kapatid, Raca, ay mapapasa panganib sa Sanedrin; 
at ang sinomang magsabi, Ulol ka, ay mapapasa 
panganib sa impierno ng apoy. 

Kaya't kung inihahandog mo ang iyong hain sa 
dambana, at doo'y maalaala mo na ang iyong kapatid 
ay mayroong anomang laban sa iyo, 

Iwan mo roon sa harap ng dambana ang hain mo, at 
yumaon ka ng iyong lakad, makipagkasundo ka muna 
sa iyong kapatid, at kung magkagayon ay magbalik 
ka at ihandog mo ang iyong hain. 

Makipagkasundo ka agad sa iyong kaalit, 
samantalang ikaw ay kasama niya sa daan; baka 
ibigay ka ng kaalit mo sa hukom, at ibigay ka ng 
hukom sa punong kawal, at ipasok ka sa bilangguan. 

Katotohanang sinasabi ko sa iyo, Hindi ka aalis 
doon sa anomang paraan, hanggang hindi mo 
mapagbayaran ang katapustapusang beles. 

Narinig ninyong sinabi, Huwag kang mangangalunya: 

Datapuwa't sinasabi ko sa inyo, na ang bawa't 
tumingin sa isang babae na taglay ang masamang 
hangad ay nagkakasala, na ng pangangalunya sa 
kaniyang puso. 

At kung ang kanan mong mata ay nakapagpapatisod sa 
iyo, ay dukitin mo, at iyong itapon: sapagka't may 
mapapakinabang ka pa na mawala ang isa sa mga 
sangkap ng iyong katawan, at huwag ang buong 
katawan mo ay mabulid sa impierno. 

At kung ang kanan mong kamay ay nakapagpapatisod 
sa iyo, ay putulin mo, at iyong itapon: sapagka't 
may mapapakinabang ka pa na mawala ang isa sa mga 
sangkap ng iyong katawan, at huwag ang buong 
katawan mo ay mapasa impierno. 

Sinabi rin naman, Ang sinomang lalake na ihiwalay 
na ang kaniyang asawa, ay bigyan niya siya ng 
kasulatan ng paghihiwalay: 

Datapuwa't sinasabi ko sa inyo, na ang sinomang 
lalake na ihiwalay ang kaniyang asawa, liban na 
lamang kung sa pakikiapid ang dahil, ay siya ang 
sa kaniya'y nagbibigay kadahilanan ng 
pangangalunya: at ang sinomang magasawa sa kaniya 
kung naihiwalay na siya ay nagkakasala ng 
pangangalunya. 

Bukod sa rito'y inyong narinig na sinabi sa mga 
tao sa una, Huwag kang manunumpa ng di 
katotohanan, kundi tutupdin mo sa Panginoon ang 
iyong mga sumpa: 

Datapuwa't sinasabi ko sa inyo, Huwag ninyong 
ipanumpa ang anoman; kahit ang langit, sapagka't 
siyang luklukan ng Dios; 

Kahit ang lupa, sapagka't siyang tungtungan ng 
kaniyang mga paa; kahit ang Jerusalem, sapagka't 
siyang bayan ng dakilang Hari. 

Kahit man ang ulo mo ay huwag mong ipanumpa, 
sapagka't hindi ka makagagawa ng isang buhok na 
maputi o maitim. 

Datapuwa't ang magiging pananalita ninyo'y, Oo, 
oo; Hindi, hindi; sapagka't ang humigit pa rito ay 
buhat sa masama. 

Narinig ninyong sinabi, Mata sa mata, at ngipin sa 
ngipin: 

Datapuwa't sinasabi ko sa inyo, Huwag kayong 
makilaban sa masamang tao: kundi sa sinomang sa 
iyo'y sumampal sa kanan mong pisngi, iharap mo 
naman sa kaniya ang kabila. 

At sa magibig na ikaw ay ipagsakdal, at kunin sa 
iyo ang iyong tunika, ay iwan mo rin naman sa 
kaniya ang iyong balabal. 

At sa sinomang pipilit sa iyo na ikaw ay lumakad 
ng isang milya, ay lumakad ka ng dalawang milya na 
kasama niya. 

Bigyan mo ang sa iyo'y humihingi, at huwag mong 
talikdan ang sa iyo'y nangungutang. 

Narinig ninyong sinabi, Iibigin mo ang iyong 
kapuwa, at kapopootan mo ang iyong kaaway: 

Datapuwa't sinasabi ko sa inyo, Ibigin ninyo ang 
inyong mga kaaway, at idalangin ninyo ang sa 
inyo'y nagsisiusig; 

Upang kayo'y maging mga anak ng inyong Ama na nasa 
langit: sapagka't pinasisikat niya ang kaniyang 
araw sa masasama at sa mabubuti, at nagpapaulan sa 
mga ganap at sa mga hindi ganap. 

Sapagka't kung kayo'y iibig sa nangagsisiibig 
lamang sa inyo, ano ang ganti na inyong kakamtin? 
hindi baga gayon din ang ginagawa ng mga 
maniningil ng buwis? 

At kung ang mga kapatid lamang ninyo ang inyong 
babatiin, ano ang kalabisan ng inyong ginagawa? 
hindi baga gayon din ang ginagawa ng mga Gentil? 

Kayo nga'y mangagpakasakdal, na gaya ng inyong Ama 
sa kalangitan na sakdal. 

Mangagingat kayo na huwag magsigawa ng katuwiran 
sa harap ng mga tao, upang kanilang makita: sa 
ibang paraan ay wala kayong ganti ng inyong Ama na 
nasa langit. 

Kaya nga pagka ikaw ay naglilimos, ay huwag kang 
tutugtog ng pakakak sa harap mo, na gaya ng 
ginagawa ng mga mapagpaimbabaw sa mga sinagoga at 
sa mga daan, upang sila'y mangagkapuri sa mga tao. 
Katotohanang sinasabi ko sa inyo, Tinanggap na 
nila ang sa kanila'y ganti. 

Datapuwa't pagka ikaw ay naglilimos, ay huwag 
maalaman ng iyong kaliwang kamay ang ginagawa ng 
iyong kanang kamay: 

Upang ang iyong paglilimos ay malihim: at ang 
iyong Ama na nakakikita sa lihim ay gagantihin ka. 

At pagka kayo ay nagsisidalangin, ay huwag kayong 
gaya ng mga mapagpaimbabaw: sapagka't iniibig nila 
ang magsidalangin ng patayo sa mga sinagoga at sa 
mga likuang daan, upang sila'y mangakita ng mga 
tao. Katotohanang sinasabi ko sa inyo, Tinanggap 
na nila ang sa kanila'y ganti. 

Datapuwa't ikaw, pagka ikaw ay mananalangin, 
pumasok ka sa iyong silid, at kung mailapat mo na 
ang iyong pinto, ay manalangin ka sa iyong Ama na 
nasa lihim, at ang iyong Ama na nakakikita sa 
lihim ay gagantihin ka. 

At sa pananalangin ninyo ay huwag ninyong gamitin 
ang walang kabuluhang paulitulit, na gaya ng 
ginagawa ng mga Gentil: sapagka't iniisip nilang 
dahil sa kanilang maraming kasasalita ay didinggin 
sila. 

Huwag nga kayong magsigaya sa kanila: sapagka't 
talastas ng inyong Ama ang mga bagay na inyong 
kinakailangan, bago ninyo hingin sa kaniya. 

Magsidalangin nga kayo ng ganito: Ama namin na 
nasa langit ka, Sambahin nawa ang pangalan mo. 

Dumating nawa ang kaharian mo. Gawin nawa ang 
iyong kalooban, kung paano sa langit, gayon din 
naman sa lupa. 

Ibigay mo sa amin ngayon ang aming kakanin sa 
araw-araw. 

At ipatawad mo sa amin ang aming mga utang, gaya 
naman namin na nagpatawad sa mga may utang sa 
amin. 

At huwag mo kaming ihatid sa tukso, kundi iligtas 
mo kami sa masama. Sapagka't iyo ang kaharian, at 
ang kapangyarihan, at ang kaluwalhatian, 
magpakailan man. Siya nawa. 

Sapagka't kung ipatawad ninyo sa mga tao ang 
kanilang mga kasalanan, ay patatawarin naman kayo 
ng inyong Ama sa kalangitan. 

Datapuwa't kung hindi ninyo ipatawad sa mga tao 
ang kanilang mga kasalanan, ay hindi rin naman 
kayo patatawarin ng inyong Ama ng inyong mga 
kasalanan. 

Bukod dito, pagka kayo'y nangagaayuno, ay huwag 
kayong gaya ng mga mapagpaimbabaw, na may 
mapapanglaw na mukha: sapagka't kanilang 
pinasasama ang mga mukha nila, upang makita ng mga 
tao na sila'y nangagaayuno. Katotohanang sinasabi 
ko sa inyo, Tinanggap na nila ang sa kanila'y 
ganti. 

Datapuwa't ikaw, sa pagaayuno mo, ay langisan mo 
ang iyong ulo, at hilamusan mo ang iyong mukha; 

Upang huwag kang makita ng mga tao na ikaw ay 
nagaayuno, kundi ng Ama mo na nasa lihim: at ang 
Ama mo, na nakakikita sa lihim, ay gagantihin ka. 

Huwag kayong mangagtipon ng mga kayamanan sa lupa, 
na dito'y sumisira ang tanga at ang kalawang, at 
dito'y nanghuhukay at nagsisipagnakaw ang mga 
magnanakaw: 

Kundi mangagtipon kayo ng mga kayamanan sa langit, 
na doo'y hindi sumisira kahit ang tanga kahit ang 
kalawang, at doo'y hindi nanghuhukay at hindi 
nagsisipagnakaw ang mga magnanakaw: 

Sapagka't kung saan naroon ang iyong kayamanan, 
doon naman doroon ang iyong puso. 

Ang ilawan ng katawan ay ang mata: kung tapat nga 
ang iyong mata, ang buong katawan mo'y mapupuspos 
ng liwanag. 

Datapuwa't kung masama ang iyong mata, ang buong 
katawan mo'y mapupuspos ng kadiliman. Kaya't kung 
ang ilaw na sumasa iyo ay kadiliman, gaano kaya 
kalaki ang kadiliman! 

Sinoma'y hindi makapaglilingkod sa dalawang 
panginoon: sapagka't kapopootan niya ang isa, at 
iibigin ang ikalawa: o kaya'y magtatapat siya sa 
isa, at pawawalang halaga ang ikalawa. Hindi kayo 
makapaglilingkod sa Dios at sa mga kayamanan. 

Kaya nga sinasabi ko sa inyo, Huwag kayong 
mangabalisa sa inyong pamumuhay, kung ano baga ang 
inyong kakanin, o kung ano ang inyong iinumin; 
kahit ang sa inyong katawan, kung ano ang inyong 
daramtin. Hindi baga mahigit ang buhay kay sa 
pagkain, at ang katawan kay sa pananamit? 

Masdan ninyo ang mga ibon sa langit, na hindi sila 
nangaghahasik, ni nagsisigapas, ni nangagtitipon 
man sa mga bangan; at sila'y pinakakain ng inyong 
Ama sa kalangitan. Hindi baga lalong higit ang 
halaga ninyo kay sa kanila? 

At alin sa inyo ang sa pagkabalisa ay 
makapagdaragdag ng isang siko sa sukat ng kaniyang 
buhay? 

At tungkol sa pananamit, bakit kayo nangababalisa? 
Wariin ninyo ang mga lirio sa parang, kung paanong 
nagsisilaki; hindi nangagpapagal, ni nangagsusulid 
man: 

Gayon ma'y sinasabi ko sa inyo, na kahit si 
Salomon man sa buong kaluwalhatian niya ay hindi 
nakapaggayak na gaya ng isa sa mga ito. 

Nguni't kung pinararamtan ng Dios ng ganito ang 
damo sa parang, na ngayon ay buhay, at sa 
kinabukasa'y iginagatong sa kalan, hindi baga 
lalonglalo na kayong pararamtan niya, Oh kayong 
mga kakaunti ang pananampalataya? 

Kaya huwag kayong mangabalisa, na mangagsabi, Ano 
ang aming kakanin? o, Ano ang aming iinumin? o, 
Ano ang aming daramtin? 

Sapagka't ang lahat ng mga bagay na ito ay siyang 
pinaghahanap ng mga Gentil; yamang talastas ng 
inyong Ama sa kalangitan na kinakailangan ninyo 
ang lahat ng mga bagay na ito. 

Datapuwa't hanapin muna ninyo ang kaniyang 
kaharian, at ang kaniyang katuwiran; at ang lahat 
ng mga bagay na ito ay pawang idaragdag sa inyo. 

Kaya't huwag ninyong ikabalisa ang sa araw ng 
bukas: sapagka't ang araw ng bukas ay mababalisa 
sa kaniyang sarili. Sukat na sa kaarawan ang 
kaniyang kasamaan. 

Huwag kayong magsihatol, upang huwag kayong 
hatulan. 

Sapagka't sa hatol na inyong ihahatol, ay 
hahatulan kayo: at sa panukat na inyong isusukat, 
ay susukatin kayo. 

At bakit mo tinitingnan ang puwing na nasa mata ng 
inyong kapatid, nguni't hindi mo pinapansin ang 
tahilan na nasa iyong sariling mata? 

O paanong sasabihin mo sa iyong kapatid, Pabayaan 
mong alisin ko ang puwing sa mata mo; at narito, 
ang tahilan sa iyong sariling mata? 

Ikaw na mapagpaimbabaw, alisin mo muna ang tahilan 
sa iyong sariling mata; at kung magkagayo'y 
makikita mong malinaw ang pag-aalis mo ng puwing 
sa mata ng iyong kapatid. 

Huwag ninyong ibigay sa mga aso ang anomang banal, 
ni ihagis man ang inyong mga perlas sa harap ng 
mga baboy, baka yurakan ng kanilang mga paa, at 
mangagbalik at kayo'y lapain. 

Magsihingi kayo, at kayo'y bibigyan; magsihanap 
kayo, at kayo'y mangakasusumpong; magsituktok 
kayo, at kayo'y bubuksan: 

Sapagka't ang bawa't humihingi ay tumatanggap; at 
ang humahanap ay nakasusumpong; at ang tumutuktok 
ay binubuksan. 

O anong tao sa inyo, ang kung siya'y hingan ng 
tinapay ng kaniyang anak, ay bato ang ibibigay; 

O kung hingan siya ng isda, ay bibigyan niya ng 
ahas? 

Kung kayo nga, bagaman masasama ay marurunong 
mangagbigay ng mabubuting kaloob sa inyong mga 
anak, gaano pa kaya ang inyong Ama na nasa langit 
na magbibigay ng mabubuting bagay sa nagsisihingi 
sa kaniya? 

Kaya nga lahat ng mga bagay na ibig ninyong sa 
inyo'y gawin ng mga tao, gawin naman ninyo ang 
gayon sa kanila: sapagka't ito ang sa kautusan at 
ang mga propeta. 

Kayo'y magsipasok sa makipot na pintuan: sapagka't 
maluwang ang pintuan, at malapad ang daang patungo 
sa pagkapahamak, at marami ang doo'y nagsisipasok. 

Sapagka't makipot ang pintuan, at makitid ang 
daang patungo sa buhay, at kakaunti ang 
nangakakasumpong noon. 

Mangagingat kayo sa mga bulaang propeta, na 
nagsisilapit sa inyo na may damit tupa, datapuwa't 
sa loob ay mga lobong maninila. 

Sa kanilang mga bunga ay inyong mangakikilala 
sila. Nakapuputi baga ng mga ubas sa mga tinikan, 
o ng mga igos sa mga dawagan? 

Gayon din naman ang bawa't mabuting punong kahoy 
ay nagbubunga ng mabuti; datapuwa't ang masamang 
punong kahoy ay nagbubunga ng masama. 

Hindi maaari na ang mabuting punong kahoy ay 
magbunga ng masama, at ang masamang punong kahoy 
ay magbunga ng mabuti. 

Bawa't punong kahoy na hindi nagbubunga ng mabuti 
ay pinuputol, at inihahagis sa apoy. 

Kaya't sa kanilang mga bunga ay mangakikilala 
ninyo sila. 

Hindi ang bawa't nagsasabi sa akin, Panginoon, 
Panginoon, ay papasok sa kaharian ng langit; kundi 
ang gumaganap ng kalooban ng aking Ama na nasa 
langit. 

Marami ang mangagsasabi sa akin sa araw na yaon, 
Panginoon, Panginoon, hindi baga nagsipanghula 
kami sa iyong pangalan, at sa pangalan mo'y 
nangagpalayas kami ng mga demonio, at sa pangalan 
mo'y nagsigawa kami ng maraming gawang 
makapangyarihan? 

At kung magkagayo'y ipahahayag ko sa kanila, 
Kailan ma'y hindi ko kayo nangakilala: magsilayo 
kayo sa akin, kayong manggagawa ng katampalasanan. 

Kaya't ang bawa't dumirinig ng aking mga salitang 
ito at ginaganap, ay matutulad sa isang taong 
matalino, na itinayo ang kaniyang bahay sa ibabaw 
ng bato: 

At lumagpak ang ulan, at bumaha, at humihip ang 
mga hangin, at hinampas ang bahay na yaon; at 
hindi nabagsak: sapagka't natatayo sa ibabaw ng 
bato. 

At ang bawa't dumirinig ng aking mga salitang ito 
at hindi ginaganap, ay matutulad sa isang taong 
mangmang, na itinayo ang kaniyang bahay sa 
buhanginan: 

At lumagpak ang ulan, at bumaha, at humihip ang 
mga hangin, at hinampas ang bahay na yaon; at 
nabagsak: at kakilakilabot ang kaniyang 
pagkabagsak. 

At nangyari, na nang matapos na ni Jesus ang mga 
salitang ito, ay nangatilihan ang mga karamihan sa 
kaniyang aral: 

Sapagka't sila'y kaniyang tinuturuang tulad sa may 
kapamahalaan, at hindi gaya ng kanilang mga 
eskriba. 

At nang siya'y bumaba mula sa bundok, ay sinundan 
siya ng lubhang maraming tao. 

At narito, lumapit sa kaniya ang isang ketongin, 
at siya'y sinamba, na nagsasabi, Panginoon, kung 
ibig mo, ay maaaring malinis mo ako. 

At iniunat niya ang kaniyang kamay, at siya'y 
hinipo, na nagsasabi, Ibig ko; luminis ka. At 
pagdaka'y nalinis ang kaniyang ketong. 

At sinabi sa kaniya ni Jesus, Ingatan mong huwag 
sabihin kanino man; kundi humayo ka, pakita ka sa 
saserdote, at ihandog mo ang alay na ipinagutos ni 
Moises, na bilang patotoo sa kanila. 

At pagpasok niya sa Capernaum, ay lumapit sa 
kaniya ang isang senturion, na sa kaniya'y 
namanhik, 

At nagsasabi, Panginoon, ang aking alila ay 
nararatay sa bahay, lumpo, at lubhang nahihirapan. 

At sinabi niya sa kaniya, Paroroon ako, at siya'y 
aking pagagalingin. 

At sumagot ang senturion at sinabi, Panginoon, 
hindi ako karapat-dapat na ikaw ay pumasok sa 
ilalim ng aking bubungan; datapuwa't sabihin mo 
lamang ang salita, at gagaling ang aking alila. 

Sapagka't ako rin naman ay taong nasa ilalim ng 
kapamahalaan, na may nasasakupan akong mga kawal: 
at sinasabi ko rito, Yumaon ka, at siya'y 
yumayaon; at sa isa, Halika, at siya'y lumalapit; 
at sa aking alipin, Gawin mo ito, at kaniyang 
ginagawa. 

At nang marinig ito ni Jesus, ay nagtaka siya, at 
sinabi sa nagsisisunod, Katotohanang sinasabi ko 
sa inyo, na kahit sa Israel man, ay hindi ako 
nakasumpong ng ganito kalaking pananampalataya. 

At sinabi ko sa inyo, na marami ang 
magsisipanggaling sa silanganan at sa kalunuran, 
at magsisiupong kasama ni Abraham, at ni Isaac, at 
ni Jacob, sa kaharian ng langit: 

Datapuwa't ang mga anak ng kaharian ay pawang 
itatapon sa kadiliman sa labas: diyan na nga ang 
pagtangis at pagngangalit ng mga ngipin. 

At sinabi ni Jesus sa senturion, Humayo ka ng 
iyong lakad; at ayon sa iyong pagsampalataya, ay 
gayon ang sa iyo'y mangyari. At gumaling ang 
kaniyang alila sa oras ding yaon. 

At nang pumasok si Jesus sa bahay ni Pedro, ay 
nakita niya ang biyanang babae nito na nararatay 
dahil sa lagnat. 

At hinipo ang kaniyang kamay, at inibsan siya ng 
lagnat; at siya'y nagbangon, at naglingkod sa 
kaniya. 

At nang kinahapunan, ay dinala nila sa kaniya ang 
maraming inaalihan ng demonio: at pinalayas niya 
sa isang salita ang masasamang espiritu at 
pinagaling ang lahat ng mga may sakit: 

Upang matupad ang sinabi sa pamamagitan ng propeta 
Isaias, na nagsasabi, Siya rin ang kumuha ng ating 
mga sakit, at nagdala ng ating mga karamdaman. 

Nang makita nga ni Jesus ang lubhang maraming tao 
sa palibot niya, ay ipinagutos niyang tumawid sa 
kabilang ibayo. 

At lumapit ang isang eskriba, at sa kaniya'y 
nagsabi, Guro, susunod ako sa iyo saan ka man 
pumaroon. 

At sinabi sa kaniya ni Jesus, May mga lungga ang 
mga zorra, at may mga pugad ang mga ibon sa 
langit; datapuwa't ang Anak ng tao ay walang 
kahiligan ang kaniyang ulo. 

At ang isa naman sa kaniyang mga alagad ay nagsabi 
sa kaniya, Panginoon, tulutan mo muna akong 
makauwi at mailibing ko ang aking ama. 

Datapuwa't sinabi sa kaniya ni Jesus, Sumunod ka 
sa akin; at pabayaan mong ilibing ng mga patay ang 
kanilang sariling mga patay. 

At pagkalulan niya sa isang daong, ay sinundan 
siya ng kaniyang mga alagad. 

At narito, bumangon ang isang malakas na bagyo sa 
dagat, na ano pa't inaapawan ang daong ng mga 
alon: datapuwa't siya'y natutulog. 

At nagsilapit sila sa kaniya, at siya'y ginising, 
na sinasabi, Panginoon, iligtas mo kami; kami'y 
mangamamatay. 

At sinabi niya sa kanila, Bakit kayo'y 
nangatatakot, Oh kayong kakaunti ang 
pananampalataya? Nang magkagayo'y nagbangon siya, 
at sinaway ang mga hangin at ang dagat; at humusay 
na totoo ang panahon. 

At ang mga tao ay nangagtaka, na sinasabi, Anong 
tao ito, na maging ang mga hangin at ang mga dagat 
ay nagsisitalima sa kaniya? 

At nang siya'y makarating sa kabilang ibayo sa 
lupain ng mga Gadareno, ay sinalubong siya ng 
dalawang inaalihan ng mga demonio na nagsisilabas 
sa mga libingan, na totoong mababangis, na ano 
pa't sinoma'y walang makapagdaan sa daang yaon. 

At narito, sila'y nagsisigaw, na nangagsasabi, 
Anong aming ipakikialam sa iyo, ikaw na Anak ng 
Dios? naparito ka baga upang kami'y iyong 
pahirapan bago dumating ang kapanahunan? 

Sa malayo sa kanila ay may isang kawan ng maraming 
baboy na nagsisipanginain. 

At namanhik sa kaniya ang mga demonio, na 
nangagsasabi, Kung kami'y palalayasin mo, ay 
paparoonin mo kami sa kawan ng mga baboy. 

At sinabi niya sa kanila, Magsiparoon kayo. At 
sila'y nagsilabas, at nagsipasok sa mga baboy: at 
narito, ang buong kawan ng mga baboy ay 
nangapadaluhong sa bangin hanggang sa dagat, at 
nangamatay sa tubig. 

At nagsitakas ang mga tagapagalaga ng mga yaon, at 
nagsitungo sa bayan, at sinabi ang lahat ng mga 
nangyari, at ang kinahinatnan ng mga inalihan ng 
mga demonio. 

At narito, lumabas ang buong bayan upang 
sumalubong kay Jesus: at pagkakita nila sa kaniya, 
ay pinamanhikan siyang umalis sa kanilang mga 
hangganan. 

At lumulan siya sa isang daong, at tumawid, at 
dumating sa kaniyang sariling bayan. 

At narito, dinala nila sa kaniya ang isang lumpo, 
na nakahiga sa isang higaan: at nang makita ni 
Jesus ang kanilang pananampalataya, ay sinabi sa 
lumpo, Anak, laksan mo ang iyong loob; ang iyong 
mga kasalanan ay ipinatatawad na. 

At narito, ang ilan sa mga eskriba ay nangagsabi 
sa kanilang sarili, Ang taong ito'y namumusong. 

At pagkaunawa ni Jesus ng kanilang mga kaisipan, 
ay sinabi, Bakit nangagiisip kayo ng masama sa 
inyong mga puso? 

Sapagka't alin baga ang lalong magaang sabihin, 
Ipinatatawad na ang iyong mga kasalanan; o 
sabihin, Magtindig ka, at lumakad ka? 

Datapuwa't upang maalaman ninyo na ang Anak ng 
tao'y may kapamahalaan sa lupa na magpatawad ng 
mga kasalanan (sinabi nga niya sa lumpo), 
Magtindig ka, buhatin mo ang iyong higaan, at 
umuwi ka sa iyong bahay. 

At nagtindig siya, at umuwi sa kaniyang bahay. 

Datapuwa't nang makita ito ng karamihan, ay 
nangatakot sila, at kanilang niluwalhati ang Dios, 
na nagbigay ng gayong kapamahalaan sa mga tao. 

At pagdaraan doon ni Jesus, ay nakita niya ang 
isang tao, na kung tawagi'y Mateo, na nakaupo sa 
paningilan ng buwis: at sinabi niya sa kaniya, 
Sumunod ka sa akin. At siya'y nagtindig, at 
sumunod sa kaniya. 

At nangyari, na nang nakaupo siya sa pagkain sa 
bahay, narito, ang maraming maniningil ng buwis at 
mga makasalanan ay nagsirating at nagsiupong 
kasalo ni Jesus at ng kaniyang mga alagad. 

At nang makita ito ng mga Fariseo, ay sinabi nila 
sa kaniyang mga alagad, Bakit sumasalo ang inyong 
Guro sa mga maniningil ng buwis at mga 
makasalanan? 

Datapuwa't nang ito'y marinig niya, ay kaniyang 
sinabi, Ang mga walang sakit ay hindi 
nangangailangan ng manggagamot, kundi ang mga may 
sakit. 

Datapuwa't magsihayo kayo at inyong pagaralan kung 
ano ang kahulugan nito, Habag ang ibig ko, at 
hindi hain: sapagka't hindi ako naparito upang 
tumawag ng mga matuwid, kundi ng mga makasalanan. 

Nang magkagayo'y nagsilapit sa kaniya ang mga 
alagad ni Juan, na nangagsabi, Bakit kami at ang 
mga Fariseo ay nangagaayunong madalas, datapuwa't 
hindi nangagaayuno ang mga alagad mo? 

At sinabi sa kanila ni Jesus, Mangyayari bagang 
mangagluksa ang mga abay sa kasalan, samantalang 
ang kasintahang lalake ay kasama nila? datapuwa't 
darating ang mga araw, na ang kasintahang lalake 
ay aalisin sa kanila, at kung magkagayo'y 
mangagaayuno sila. 

At sinoma'y hindi nagtatagpi ng bagong kayo sa 
damit na luma; sapagka't ang tagpi ay bumabatak sa 
damit, at lalong lumalala ang punit. 

Hindi rin nagsisilid ng bagong alak sa mga balat 
na luma: sa ibang paraan ay nangagpuputok ang mga 
balat, at nangabububo ang alak, at nangasisira ang 
mga balat: kundi isinisilid ang bagong alak sa mga 
bagong balat, at kapuwa nagsisitagal. 

Samantalang sinasalita niya ang mga bagay na ito 
sa kanila, narito, dumating ang isang pinuno, at 
siya'y sinamba, na nagsasabi, Kamamatay pa lamang 
ng aking anak na babae: datapuwa't halina at 
ipatong mo ang iyong kamay sa kaniya, at siya'y 
mabubuhay. 

At si Jesus ay nagtindig, at sumama sa kaniya, 
pati ng kaniyang mga alagad. 

At narito, isang babaing inaagasang may 
labingdalawang taon na, ay lumapit sa kaniyang 
likuran, at hinipo ang laylayan ng kaniyang damit: 

Sapagka't sinabi niya sa kaniyang kalooban, Kung 
mahipo ko man lamang ang kaniyang damit, ay 
gagaling ako. 

Datapuwa't paglingon ni Jesus at pagkakita sa 
kaniya, ay sinabi, Anak, laksan mo ang iyong loob; 
pinagaling ka ng iyong pananampalataya. At 
gumaling ang babae mula sa oras na yaon. 

At nang pumasok si Jesus sa bahay ng pinuno, at 
makita ang mga tumutugtog ng mga plauta, at ang 
mga taong nangagkakagulo, 

Ay sinabi niya, Magparaan kayo: sapagka't hindi 
patay ang dalaga, kundi natutulog. At tinawanan 
nila siya na nililibak. 

Datapuwa't nang mapalabas na ang mga tao, ay 
pumasok siya, at tinangnan niya siya sa kamay; at 
nagbangon ang dalaga. 

At kumalat ang pagkabantog na ito sa buong lupang 
yaon. 

At pagkaraan doon ni Jesus ay sinundan siya ng 
dalawang lalaking bulag, na nangagsisisigaw, at 
nangagsasabi, Mahabag ka sa amin, ikaw na Anak ni 
David. 

At nang pumasok siya sa bahay, ay nagsilapit sa 
kaniya ang mga lalaking bulag: at sinabi sa kanila 
ni Jesus, Nagsisisampalataya baga kayo na magagawa 
ko ito? Sinabi nila sa kaniya, Oo, Panginoon. 

Nang magkagayo'y kaniyang hinipo ang mga mata 
nila, na sinasabi, Alinsunod sa inyong 
pananampalataya ay siyang mangyari sa inyo. 

At nangadilat ang kanilang mga mata. At mahigpit 
na ipinagbilin ni Jesus sa kanila, na sinasabi, 
Ingatan ninyong sinoma'y huwag makaalam nito. 

Datapuwa't sila'y nagsialis, at kanilang 
inilathala ang kaniyang kabantugan sa buong lupang 
yaon. 

At samantalang sila'y nagsisialis, narito, sa 
kaniya'y dinala ang isang lalaking pipi na 
inaalihan ng demonio. 

At nang mapalabas ang demonio, ay nagsalita ang 
lalaking pipi: at nangagtaka ang mga karamihan, na 
nangagsasabi, Kailan ma'y hindi nakita sa Israel 
ang ganito. 

Datapuwa't sinabi ng mga Fariseo, sa pamamagitan 
ng prinsipe ng mga demonio ay nagpapalabas siya ng 
mga demonio. 

At nililibot ni Jesus ang lahat ng mga bayan at 
mga nayon, na nagtuturo sa mga sinagoga nila, at 
ipinangangaral ang evangelio ng kaharian, at 
pinagagaling ang sarisaring sakit at ang 
sarisaring karamdaman. 

Datapuwa't nang makita niya ang mga karamihan, ay 
nahabag siya sa kanila, sapagka't pawang 
nangahahapis at nangangalat, na gaya ng mga tupa 
na walang pastor. 

Nang magkagayo'y sinabi niya sa kaniyang mga 
alagad, Katotohana'y ang aanihin ay marami, 
datapuwa't kakaunti ang mga manggagawa. 

Idalangin nga ninyo sa Panginoon ng aanihin, na 
magpadala siya ng mga manggagawa sa kaniyang 
aanihin. 

At pinalapit niya sa kaniya ang kaniyang 
labingdalawang alagad, at binigyan niya sila ng 
kapamahalaan laban sa mga karumaldumal na 
espiritu, upang mapalabas nila, at upang kanilang 
mapagaling ang lahat ng sarisaring sakit at ang 
lahat ng sarisaring karamdaman. 

Ang mga pangalan nga ng labingdalawang apostol ay 
ito: Ang una'y si Simon na tinatawag na Pedro, at 
si Andres na kaniyang kapatid; si Santiago na anak 
ni Zebedeo, at ang kaniyang kapatid na si Juan; 

Si Felipe, at si Bartolome; si Tomas, at si Mateo 
na maniningil ng buwis; si Santiago na anak ni 
Alfeo at si Tadeo; 

Si Simon na Cananeo, at si Judas Iscariote, na 
siya ring sa kaniya'y nagkanulo. 

Ang labingdalawang ito'y sinugo ni Jesus, at 
sila'y pinagbilinan, na sinasabi, Huwag kayong 
magsitungo sa alin mang daan ng mga Gentil, at 
huwag kayong magsipasok sa alin mang bayan ng mga 
taga Samaria: 

Kundi bagkus magsiparoon kayo sa mga tupang 
nangawaglit sa bahay ni Israel. 

At samantalang kayo'y nangaglalakad, ay 
magsipangaral kayo, na mangagsabi, Ang kaharian ng 
langit ay malapit na. 

Mangagpagaling kayo ng mga may sakit, 
mangagpabangon kayo ng mga patay, mangaglinis kayo 
ng mga ketong, mangagpalabas kayo ng mga demonio: 
tinanggap ninyong walang bayad, ay ibigay ninyong 
walang bayad. 

Huwag kayong mangagbaon ng ginto, kahit pilak, 
kahit tanso sa inyong mga supot: 

Kahit supot ng pagkain sa paglalakad, kahit 
dalawang tunika, kahit mga pangyapak, o tungkod: 
sapagka't ang manggagawa ay karapatdapat sa 
kaniyang pagkain. 

At sa alin mang bayan o nayon na inyong pasukin, 
siyasatin ninyo kung sino roon ang karapatdapat; 
at magsitahan kayo roon hanggang sa kayo'y 
magsialis. 

At pagpasok ninyo sa bahay, ay batiin ninyo ito. 

At kung karapatdapat ang bahay, ay dumoon ang 
inyong kapayapaan: datapuwa't kung hindi 
karapatdapat, ay mabalik sa inyo ang kapayapaan 
ninyo. 

At sinomang hindi tumanggap sa inyo, ni duminig sa 
inyong mga pananalita, pagalis ninyo sa bahay o 
bayang yaon, ay ipagpag ninyo ang alabok ng inyong 
mga paa. 

Katotohanang sinasabi ko sa inyo, Higit na 
mapagpapaumanhinan ang lupa ng Sodoma at ng 
Gomorra sa araw ng paghuhukom, kay sa bayang yaon. 

Narito, sinusugo ko kayong gaya ng mga tupa sa 
gitna ng mga lobo: mangagpakatalino nga kayong 
gaya ng mga ahas at mangagpakatimtimang gaya ng 
mga kalapati. 

Datapuwa't mangagpakaingat kayo sa mga tao: 
sapagka't kayo'y ibibigay nila sa mga Sanedrin at 
kayo'y hahampasin sa kanilang mga sinagoga; 

Oo at kayo'y dadalhin sa harap ng mga gobernador 
at mga hari dahil sa akin, sa pagpapatotoo sa 
kanila at sa mga Gentil. 

Datapuwa't pagka kayo'y ibinigay nila, huwag 
ninyong ikabalisa kung paano o kung ano ang inyong 
sasabihin: sapagka't sa oras na yaon ay 
ipagkakaloob sa inyo ang inyong sasabihin. 

Sapagka't hindi kayo ang mangagsasalita, kundi ang 
Espiritu ng inyong Ama ang sa inyo'y magsasalita. 

At ibibigay ng kapatid ang kapatid sa kamatayan, 
at ng ama ang kaniyang anak: at mangaghihimagsik 
ang mga anak laban sa kanilang mga magulang, at 
sila'y ipapapatay. 

At kayo'y kapopootan ng lahat ng mga tao dahil sa 
aking pangalan: datapuwa't ang magtitiis hanggang 
sa wakas, ay siyang maliligtas. 

Datapuwa't pagka kayo'y pinagusig nila sa isang 
bayang ito, ay magsitakas kayo tungo sa kasunod na 
bayan: sapagka't sa katotohanang sinasabi ko sa 
inyo, Hindi ninyo matatapos libutin ang mga bayan 
ng Israel, hanggang sa pumarito ang Anak ng tao. 

Hindi mataas ang alagad sa kaniyang guro, ni hindi 
rin mataas ang alila sa kaniyang panginoon. 

Sukat na sa alagad ang maging katulad ng kaniyang 
guro, at sa alila ang maging katulad ng kaniyang 
panginoon. Kung pinanganlan nilang Beelzebub ang 
panginoon ng sangbahayan, gaano pa kaya ang mga 
kasangbahay niya! 

Huwag nga ninyo silang katakutan: sapagka't walang 
bagay na natatakpan, na hindi mahahayag; at 
natatago na hindi malalaman. 

Ang sinasabi ko sa inyo sa kadiliman, ay sabihin 
ninyo sa kaliwanagan; at ang narinig ninyo sa 
bulong, ay inyong ipagsigawan sa mga bubungan. 

At huwag kayong mangatakot sa mga nagsisipatay ng 
katawan, datapuwa't hindi nangakakapatay sa 
kaluluwa: kundi bagkus ang katakutan ninyo'y yaong 
makapupuksa sa kaluluwa at sa katawan sa impierno. 

Hindi baga ipinagbibili ng isang beles ang 
dalawang maya? at kahit isa sa kanila'y hindi 
mahuhulog sa lupa kung hindi pahintulot ng inyong 
Ama: 

Datapuwa't maging ang mga buhok ng inyong ulo ay 
pawang bilang na lahat. 

Huwag nga kayong mangatakot: kayo'y lalong 
mahalaga kay sa maraming maya. 

Kaya't ang bawa't kumikilala sa akin sa harap ng 
mga tao, ay kikilalanin ko naman siya sa harap ng 
aking Ama na nasa langit. 

Datapuwa't sinomang sa aki'y magkaila sa harap ng 
mga tao, ay ikakaila ko naman siya sa harap ng 
aking Ama na nasa langit. 

Huwag ninyong isiping ako'y naparito upang magdala 
ng kapayapaan sa lupa: hindi ako naparito upang 
magdala ng kapayapaan, kundi tabak. 

Sapagka't ako'y naparito upang papagalitin ang 
lalake laban sa kaniyang ama, at ang anak na babae 
laban sa kaniyang ina, at ang manugang na babae 
laban sa kaniyang biyanang babae: 

At ang magiging kaaway ng tao ay ang kaniya ring 
sariling kasangbahay. 

Ang umiibig sa ama o sa ina ng higit kay sa akin 
ay hindi karapatdapat sa akin; at ang umiibig sa 
anak na lalake o anak na babae ng higit kay sa 
akin ay hindi karapatdapat sa akin. 

At ang hindi nagpapasan ng kaniyang krus at 
sumusunod sa akin, ay hindi karapatdapat sa akin. 

Ang nakasusumpong ng kaniyang buhay ay mawawalan 
nito; at ang mawalan ng buhay dahil sa akin ay 
makasusumpong niyaon. 

Ang tumatanggap sa inyo ay ako ang tinatanggap, at 
ang tumatanggap sa akin ay tinatanggap ang nagsugo 
sa akin. 

Ang tumatanggap sa isang propeta dahil sa pangalan 
ng propeta ay tatanggap ng ganti ng isang propeta: 
at ang tumatanggap sa isang taong matuwid dahil sa 
pangalan ng isang taong matuwid ay tatanggap ng 
ganti ng isang taong matuwid. 

At sinomang magpainom sa isa sa maliliit na ito ng 
kahit isang sarong tubig na malamig, dahil sa 
pangalang alagad, katotohanang sinasabi ko sa inyo 
na hindi mawawala ang ganti sa kaniya. 

At nangyari, na nang matapos nang masabi ni Jesus 
ang kaniyang mga utos sa kaniyang labingdalawang 
alagad, ay umalis siya roon upang magturo at 
mangaral sa mga bayan nila. 

Nang marinig nga ni Juan sa bilangguan ang mga 
gawa ni Cristo, ay nagpasugo siya sa pamamagitan 
ng kaniyang mga alagad, 

At sinabi sa kaniya, Ikaw baga yaong paririto, o 
hihintayin namin ang iba? 

At sumagot si Jesus at sa kanila'y sinabi, 
Magsiparoon kayo at sabihin ninyo kay Juan ang mga 
bagay na inyong nangaririnig at nangakikita: 

Ang mga bulag ay nangakakakita, ang mga pilay ay 
nangakalalakad, ang mga ketongin ay nangalilinis, 
at ang mga bingi ay nangakaririnig, at ang mga 
patay ay ibinabangon, at sa mga dukha ay 
ipinangangaral ang mabubuting balita. 

At mapalad ang sinomang hindi makasumpong ng 
anomang katitisuran sa akin. 

At samantalang ang mga ito'y nagsisiyaon ng 
kanilang lakad, ay nagpasimula si Jesus na 
magsalita sa mga karamihan tungkol kay Juan, Ano 
ang nilabas ninyo upang masdan sa ilang? isang 
tambo na inuuga ng hangin? 

Datapuwa't ano ang nilabas ninyo upang makita? 
isang taong nararamtan ng mga damit na maseselan? 
Narito, ang mga nagsisipanamit ng maseselan ay 
nangasa mga bahay ng mga hari. 

Datapuwa't ano ang nilabas ninyo? upang makita ang 
isang propeta? Oo, sinasabi ko sa inyo, at lalo 
pang higit kay sa isang propeta. 

Ito yaong tungkol sa kaniya'y nasusulat, Narito, 
sinusugo ko ang aking sugo sa unahan ng iyong 
mukha, Na maghahanda ng iyong daan sa unahan mo. 

Katotohanang sinasabi ko sa inyo, Sa gitna ng mga 
ipinanganganak ng mga babae ay walang lumitaw na 
isang dakila kay sa kay Juan Bautista: gayon man 
ang lalong maliit sa kaharian ng langit ay lalong 
dakila kay sa kaniya. 

At mula sa mga araw ni Juan Bautista hanggang 
ngayon, ang kaharian ng langit ay nagbabata ng 
karahasan, at kinukuha nang sapilitan ng mga taong 
mararahas. 

Sapagka't ang lahat ng mga propeta at ang kautusan 
hanggang kay Juan ay nagsipanghula. 

At kung ibig ninyong tanggapin, ay siya'y si Elias 
na paririto. 

Ang may mga pakinig upang ipakinig, ay makinig. 

Datapuwa't sa ano ko itutulad ang lahing ito? 
Tulad sa mga batang nangakaupo sa mga pamilihan, 
na sinisigawan ang kanilang mga kasama. 

At sinasabi, Tinutugtugan namin kayo ng plauta, at 
hindi kayo nagsisisayaw; nagsipanambitan kami, at 
hindi kayo nangahapis. 

Sapagka't naparito si Juan na hindi kumakain o 
umiinom man, at sinasabi nila, Siya'y mayroong 
demonio. 

Naparito ang Anak ng tao na kumakain at umiinom, 
at sinasabi nila, Narito, ang isang matakaw na tao 
at isang manginginom ng alak, isang kaibigan ng 
mga maniningil ng buwis at ng mga makasalanan! At 
ang karunungan ay inaaring-ganap ng kaniyang mga 
gawa. 

Nang magkagayo'y kaniyang pinasimulang sumbatan 
ang mga bayan na pinaggagawan niya ng lalong 
marami sa kaniyang mga gawang makapangyarihan, 
sapagka't hindi sila nangagsisi. 

Sa aba mo, Corazin! sa aba mo, Bethsaida! 
sapagka't kung sa Tiro at sa Sidon sana ginawa ang 
mga gawang makapangyarihan na ginawa sa inyo, 
malaon na dising nangagsisi na may mga damit na 
magaspang at abo. 

Nguni't sinasabi ko sa inyo na higit na 
mapagpapaumanhinan ang Tiro at Sidon sa araw ng 
paghuhukom, kay sa inyo. 

At ikaw, Capernaum, magpapakataas ka baga hanggang 
sa langit? ibababa ka hanggang sa Hades: sapagka't 
kung sa Sodoma sana ginawa ang mga 
makapangyarihang gawang sa iyo'y ginawa, ay 
nanatili sana siya hanggang sa araw na ito. 

Datapuwa't sinasabi ko sa inyo na higit na 
mapagpapaumanhinan ang lupa ng Sodoma sa araw ng 
paghuhukom, kay sa iyo. 

Nang panahong yaon ay sumagot si Jesus at sinabi, 
Ako'y nagpapasalamat sa iyo, Oh Ama, Panginoon ng 
langit at ng lupa, na iyong inilihim ang mga bagay 
na ito sa mga pantas at matatalino, at ipinahayag 
mo sa mga sanggol: 

Oo nga, Ama, sapagka't gayon ang nakalugod sa 
iyong paningin. 

Ang lahat ng mga bagay ay ibinigay sa akin ng 
aking Ama: at sinoma'y hindi nakakakilala sa Anak 
kundi ang Ama; at sinoma'y hindi nakakakilala sa 
Ama, kundi ang Anak, at yaong ibiging pagpahayagan 
ng Anak. 

Magsiparito sa akin, kayong lahat na nangapapagal 
at nangabibigatang lubha, at kayo'y aking 
papagpapahingahin. 

Pasanin ninyo ang aking pamatok, at magaral kayo 
sa akin; sapagka't ako'y maamo at mapagpakumbabang 
puso: at masusumpungan ninyo ang kapahingahan ng 
inyong mga kaluluwa. 

Sapagka't malambot ang aking pamatok, at magaan 
ang aking pasan. 

Nang panahong yaon ay naglalakad si Jesus nang 
araw ng sabbath sa mga bukiran ng trigo; at 
nangagutom ang kaniyang mga alagad at 
nangagpasimulang magsikitil ng mga uhay at 
magsikain. 

Datapuwa't pagkakita nito ng mga Fariseo, ay 
sinabi nila sa kaniya, Tingnan mo, ginagawa ng mga 
alagad mo ang hindi matuwid na gawin sa sabbath. 

Datapuwa't sinabi niya sa kanila, Hindi baga ninyo 
nabasa ang ginawa ni David nang siya'y nagutom, at 
ang mga kasamahan niya; 

Kung paanong siya'y pumasok sa bahay ng Dios, at 
kumain siya ng mga tinapay na handog, na hindi 
matuwid na kanin niya, ni ng mga kasamahan niya, 
kundi ng mga saserdote lamang? 

O hindi baga ninyo nabasa sa kautusan, kung 
papaanong sa mga araw ng sabbath ay niwawalang 
galang ng mga saserdote sa templo ang sabbath, at 
hindi nangagkakasala? 

Datapuwa't sinasabi ko sa inyo, na dito ay may 
isang lalong dakila kay sa templo. 

Datapuwa't kung nalalaman ninyo kung ano ang 
kahulugan nito, Habag ang ibig ko, at hindi hain, 
ay hindi sana ninyo hinatulan ang mga walang 
kasalanan. 

Sapagka't ang Anak ng tao ay panginoon ng sabbath. 

At siya'y umalis doon at pumasok sa sinagoga nila: 

At narito, may isang tao na tuyo ang isang kamay. 
At sa kaniya'y itinanong nila, na sinasabi, 
Matuwid bagang magpagaling sa araw ng sabbath? 
upang siya'y kanilang maisumbong. 

At sinabi niya sa kanila, Sino kaya sa inyo, na 
kung mayroong isang tupa, na kung mahulog ito sa 
isang hukay sa araw ng sabbath, ay hindi baga niya 
aabutin, at hahanguin? 

Gaano pa nga ang isang tao na may halaga kay sa 
isang tupa! Kaya't matuwid na gumawa ng mabuti sa 
araw ng sabbath. 

Nang magkagayo'y sinabi niya sa lalake, Iunat mo 
ang iyong kamay. At iniunat niya; at napauling 
walang sakit, na gaya ng isa. 

Datapuwa't nagsialis ang mga Fariseo, at 
nangagpulong laban sa kaniya, kung papaanong 
siya'y maipapupuksa nila. 

At pagkahalata nito ni Jesus ay lumayo roon: at 
siya'y sinundan ng marami; at kaniyang pinagaling 
silang lahat, 

At ipinagbilin niya sa kanila, na siya'y huwag 
nilang ihayag: 

Upang matupad ang sinabi sa pamamagitan ng propeta 
Isaias, na nagsasabi, 

Narito, ang lingkod ko na aking hinirang; At 
minamahal ko na kinalulugdan ng aking kaluluwa: 
Isasakaniya ko ang aking Espiritu, At ihahayag 
niya ang paghuhukom sa mga Gentil. 

Hindi siya makikipagtalo, ni sisigaw; Ni maririnig 
man ng sinoman ang kaniyang tinig sa mga 
lansangan. 

Hindi niya babaliin ang tambong gapok, At hindi 
papatayin ang timsim na umuusok, Hanggang sa 
papagtagumpayin ang paghuhukom. 

At aasa sa kaniyang pangalan ang mga Gentil. 

Nang magkagayo'y dinala sa kaniya ang isang 
inaalihan ng demonio, bulag at pipi, at kaniyang 
pinagaling, ano pa't ang pipi ay nagsalita at 
nakakita. 

At ang buong karamihan ay nangagtaka, at 
nangagsabi, Ito kaya ang Anak ni David? 

Datapuwa't nang marinig ito ng mga Fariseo, ay 
kanilang sinabi, Ang taong ito'y hindi 
nagpapalabas ng mga demonio, kundi sa pamamagitan 
ni Beelzebub na prinsipe ng mga demonio. 

At pagkaalam niya ng mga iniisip nila, ay sinabi 
niya sa kanila, Ang bawa't kahariang 
nagkakabahabahagi laban sa kaniyang sarili ay 
mawawasak; ang bawa't bayan o bahay na 
nagkakabahabahagi laban sa kaniyang sarili ay 
hindi mananatili. 

At kung pinalalabas ni Satanas si Satanas, siya 
nababahagi laban sa kaniyang sarili; papaano ngang 
mananatili ang kaniyang kaharian? 

At kung sa pamamagitan ni Beelzebub ay 
nagpapalabas ako ng mga demonio, ang inyong mga 
anak sa kaninong pamamagitan sila'y pinalalabas? 
kaya nga sila ang inyong magiging mga hukom. 

Nguni't kung sa pamamagitan ng Espiritu ng Dios 
nagpapalabas ako ng mga demonio, ay dumating nga 
sa inyo ang kaharian ng Dios. 

O papaano bagang makapapasok ang sinoman sa bahay 
ng malakas, at samsamin ang kaniyang mga pag-aari, 
kung hindi muna gapusin ang malakas? at kung 
magkagayo'y masasamsaman niya ang kaniyang bahay. 

Ang hindi sumasa akin ay laban sa akin; at ang 
hindi nagiimpok na kasama ko ay nagsasambulat. 

Kaya't sinasabi ko sa inyo, Ang bawa't kasalanan 
at kapusungan ay ipatatawad sa mga tao; datapuwa't 
ang kapusungang laban sa Espiritu ay hindi 
ipatatawad. 

At ang sinomang magsalita ng isang salitang laban 
sa Anak ng tao, ay ipatatawad sa kaniya; 
datapuwa't ang sinomang magsalita laban sa 
Espiritu Santo, ay hindi ipatatawad sa kaniya, 
kahit sa sanglibutang ito, o maging sa darating. 

O pabutihin ninyo ang punong kahoy, at mabuti ang 
bunga niyaon; o pasamain ninyo ang punong kahoy, 
at masama ang bunga niyaon: sapagka't ang punong 
kahoy ay nakikilala sa pamamagitan ng kaniyang 
bunga. 

Kayong lahi ng mga ulupong, papaano kayo na 
masasama, ay makapagsasalita ng mabubuting bagay? 
sapagka't sa kasaganaan ng puso ay nagsasalita ang 
bibig. 

Ang mabuting tao sa kaniyang mabuting kayamanan ay 
kumukuha ng mabubuting bagay: at ang masamang tao 
sa kaniyang masamang kayamanan ay kumukuha ng 
masasamang bagay. 

At sinasabi ko sa inyo, na ang bawa't salitang 
walang kabuluhang sabihin ng mga tao ay 
ipagsusulit nila sa araw ng paghuhukom. 

Sapagka't sa iyong mga salita ikaw ay magiging 
banal, at sa iyong mga salita ay hahatulan ka. 

Nang magkagayo'y nagsisagot sa kaniya ang ilan sa 
mga eskriba at sa mga Fariseo, na nangagsasabi, 
Guro, ibig namin makakita ng isang tanda sa iyo. 

Datapuwa't siya'y sumagot, at sinabi sa kanila, 
Isang lahing masama at mapangalunya ay humahanap 
ng isang tanda; at hindi siya bibigyan ng anomang 
tanda kundi ng tanda ng propeta Jonas: 

Sapagka't kung paanong si Jonas ay napasa tiyan ng 
isang balyena na tatlong araw at tatlong gabi; ay 
gayon ding mapapasa ilalim ng lupa na tatlong araw 
at tatlong gabi ang Anak ng tao. 

Magsisitayo sa paghuhukom ang mga tao sa Nineve na 
kasama ng lahing ito, at ito'y hahatulan: 
sapagka't sila'y nagsipagsisi sa pangangaral ni 
Jonas; at narito, dito'y may isang lalong dakila 
kay sa kay Jonas. 

Magbabangon sa paghuhukom ang reina ng timugan na 
kasama ng lahing ito, at ito'y hahatulan: 
sapagka't siya'y nanggaling sa mga wakas ng lupa 
upang pakinggan ang karunungan ni Salomon; at 
narito, dito'y may isang lalong dakila kay sa kay 
Salomon. 

Datapuwa't ang karumaldumal na espiritu, kung 
siya'y lumabas sa tao, ay lumalakad sa mga dakong 
walang tubig na humahanap ng kapahingahan, at 
hindi makasumpong. 

Kung magkagayo'y sinasabi niya, Babalik ako sa 
aking bahay na nilabasan ko; at pagdating niya, ay 
nasusumpungan niyang walang laman, walis na, at 
nagagayakan. 

Kung magkagayo'y yumayaon siya, at nagsasama ng 
pito pang espiritu na lalong masasama kay sa 
kaniya, at sila'y nagsisipasok at nagsisitahan 
doon: at nagiging lalo pang masama ang huling 
kalagayan ng taong yaon kay sa una. Gayon din ang 
mangyayari sa masamang lahing ito. 

Samantalang siya'y nagsasalita pa sa mga 
karamihan, narito, ang kaniyang ina at ang 
kaniyang mga kapatid ay nangakatayo sa labas, at 
ibig nilang siya'y makausap. 

At may nagsabi sa kaniya, Narito, ang iyong ina at 
ang iyong mga kapatid ay nangakatayo sa labas, na 
ibig nilang makausap ka. 

Nguni't siya'y sumagot at sinabi sa nagsabi sa 
kaniya, Sino ang aking ina? at sino-sino ang aking 
mga kapatid? 

At iniunat niya ang kaniyang kamay sa kaniyang mga 
alagad, at sinabi, Narito, ang aking ina at ang 
aking mga kapatid! 

Sapagka't sinomang gumaganap ng kalooban ng aking 
Ama na nasa langit, ay siyang aking kapatid na 
lalake at aking kapatid na babae, at ina. 

Nang araw na yaon ay lumabas si Jesus sa bahay, at 
naupo sa tabi ng dagat. 

At nakisama sa kaniya ang lubhang maraming tao, 
ano pa't lumulan siya sa isang daong, at naupo; at 
ang buong karamihan ay nangakatayo sa baybayin. 

At pinagsalitaan niya sila ng maraming mga bagay 
sa mga talinghaga, na sinasabi, Narito, ang 
manghahasik ay yumaon upang maghasik. 

At sa paghahasik niya, ay nangahulog ang ilang 
binhi sa tabi ng daan, at dumating ang mga ibon at 
kinain nila; 

At ang mga iba'y nangahulog sa mga batuhan, na 
doo'y walang sapat na lupa: at pagdaka'y sumibol, 
sapagka't hindi malalim ang lupa: 

At pagsikat ng araw ay nangainitan; at dahil sa 
walang ugat, ay nangatuyo. 

At ang mga iba'y nangahulog sa mga dawagan, at 
nagsilaki ang mga dawag, at ininis ang mga yaon. 

At ang mga iba'y nangahulog sa mabuting lupa, at 
nangagbunga, ang ila'y tigisang daan, at ang ila'y 
tigaanim na pu, at ang ila'y tigtatatlongpu. 

At ang may mga pakinig, ay makinig. 

At nagsilapit ang mga alagad, at sinabi nila sa 
kaniya, Bakit mo sila pinagsasalitaan sa mga 
talinghaga? 

At sumagot siya at sinabi sa kanila, Sa inyo'y 
ipinagkaloob ang mangakaalam ng mga hiwaga ng 
kaharian ng langit, datapuwa't hindi ipinagkaloob 
sa kanila. 

Sapagka't sinomang mayroon ay bibigyan, at siya'y 
magkakaroon ng sagana: nguni't sinomang wala, pati 
ng nasa kaniya ay aalisin sa kaniya. 

Kaya't sila'y pinagsasalitaan ko sa mga 
talinghaga; sapagka't nagsisitingin ay hindi sila 
nangakakakita, at nangakikinig ay hindi sila 
nangakakarinig, ni hindi sila nangakakaunawa. 

At natutupad sa kanila ang hula ni Isaias, na 
sinasabi, Sa pakikinig ay inyong maririnig, at sa 
anomang paraa'y hindi ninyo mapaguunawa; At sa 
pagtingin ay inyong makikita, at sa anomang 
paraa'y hindi ninyo mamamalas: 

Sapagka't kumapal ang puso ng bayang ito, At 
mahirap na mangakarinig ang kanilang mga tainga, 
At kanilang ipinikit ang kanilang mga mata; Baka 
sila'y mangakakita ng kanilang mga mata, At 
mangakarinig ng kanilang mga tainga, At 
mangakaunawa ng kanilang puso, At muling 
mangagbalik loob, At sila'y aking pagalingin. 

Datapuwa't mapapalad ang inyong mga mata, 
sapagka't nangakakakita; at ang iyong mga tainga, 
sapagka't nangakakarinig. 

Sapagka't katotohanang sinasabi ko sa inyo, na 
hinangad na makita ng maraming propeta at ng mga 
taong matuwid ang inyong nakikita, at hindi nila 
nakita; at marinig ang inyong naririnig, at hindi 
nila narinig. 

Pakinggan nga ninyo ang talinghaga tungkol sa 
manghahasik. 

Kung ang sinoman ay nakikinig ng salita ng 
kaharian, at ito'y hindi niya napaguunawa, ay 
pinaroroonan ng masama, at inaagaw ang nahasik sa 
kaniyang puso. Ito yaong nahasik sa tabi ng daan. 

At ang nahasik sa mga batuhan, ay yaong nakikinig 
ng salita, at pagdaka'y tinatanggap ito ng buong 
galak; 

Gayon ma'y wala siyang ugat sa kaniyang sarili, 
kundi sangdaling tumatagal; at pagdating ng 
kapighatian o pag-uusig dahil sa salita, ay 
pagdaka'y natitisod siya. 

At ang nahasik sa mga dawagan, ay yaong dumirinig 
ng salita; nguni't ang pagsusumakit na ukol sa 
sanglibutan, at ang daya ng mga kayamanan, ay 
siyang umiinis sa salita, at yao'y nagiging walang 
bunga. 

At ang nahasik sa mabuting lupa, ay siyang 
dumirinig, at nakauunawa ng salita; na siyang 
katotohanang nagbubunga, ang ila'y tigisang daan, 
ang ila'y tigaanim na pu, at ang ila'y 
tigtatatlongpu. 

Sinaysay niya sa kanila ang ibang talinghaga, na 
sinasabi, Ang kaharian ng langit ay tulad sa isang 
taong naghasik ng mabuting binhi sa kaniyang 
bukid: 

Datapuwa't samantalang nangatutulog ang mga tao, 
ay dumating ang kaniyang kaaway at naghasik naman 
ng mga pangsirang damo sa pagitan ng trigo, at 
umalis. 

Datapuwa't nang sumibol ang usbong at mamunga, ay 
lumitaw nga rin ang mga pangsirang damo. 

At ang mga alipin ng puno ng sangbahayan ay 
nagsiparoon at nangagsabi sa kaniya, Ginoo, hindi 
baga naghasik ka ng mabuting binhi sa iyong bukid? 
saan kaya nangagmula ang mga pangsirang damo? 

At sinabi niya sa kanila, Isang kaaway ang gumawa 
nito. At sinabi sa kaniya ng mga alipin, Ibig mo 
baga na kami nga'y magsiparoon at ang mga yao'y 
pagtipunin? 

Datapuwa't sinabi niya, Huwag; baka sa pagtitipon 
ninyo ng mga pangsirang damo, ay inyong mabunot 
pati ng trigo. 

Pabayaan ninyong magsitubo kapuwa hanggang sa 
panahon ng pagaani: at sa panahon ng pagaani ay 
sasabihin ko sa mga mangaani, Tipunin muna ninyo 
ang mga pangsirang damo, at inyong pagbibigkisin 
upang sunugin; datapuwa't tipunin ninyo ang trigo 
sa aking bangan. 

Sinaysay niya sa kanila ang ibang talinghaga, na 
sinasabi, Ang kaharian ng langit ay tulad sa isang 
butil ng binhi ng mostasa, na kinuha ng isang tao, 
at inihasik sa kaniyang bukid: 

Na siya ngang lalong maliit sa lahat ng mga binhi; 
datapuwa't nang tumubo, ay lalong malaki kay sa 
mga gulay, at nagiging punong kahoy, ano pa't 
nagsisiparoon ang mga ibon sa langit at sumisilong 
sa kaniyang mga sanga. 

Sinalita niya sa kanila ang ibang talinghaga: Ang 
kaharian ng langit ay tulad sa lebadura, na kinuha 
ng isang babae, at itinago sa tatlong takal na 
harina, hanggang sa ito'y nalebadurahang lahat. 

Lahat ng mga bagay na ito'y sinabi ni Jesus sa mga 
karamihan sa mga talinghaga; at kung hindi sa 
talinghaga ay hindi niya sila kinakausap: 

Upang matupad ang sinalita sa pamamagitan ng 
propeta, na nagsasabi, Bubukhin ko ang aking bibig 
sa mga talinghaga; Sasaysayin ko ang mga 
natatagong bagay buhat nang itatag ang 
sanglibutan. 

Nang magkagayon ay iniwan niya ang mga karamihan, 
at pumasok sa bahay: at sa kaniya'y nagsilapit ang 
kaniyang mga alagad, na nagsisipagsabi, Ipaliwanag 
mo sa amin ang talinghaga tungkol sa mga 
pangsirang damo sa bukid. 

At siya'y sumagot at nagsabi, Ang naghahasik ng 
mabuting binhi ay ang Anak ng tao; 

At ang bukid ay ang sanglibutan; at ang mabuting 
binhi, ay ito ang mga anak ng kaharian: at ang mga 
pangsirang damo ay ang mga anak ng masama; 

At ang kaaway na naghasik ng mga ito ay ang 
diablo: at ang pagaani ay ang katapusan ng 
sanglibutan; at ang mga mangaani ay ang mga 
anghel. 

Kung paano ang pagtipon sa mga pangsirang damo at 
pagsunog sa apoy; gayon din ang mangyayari sa 
katapusan ng sanglibutan. 

Susuguin ng Anak ng tao ang kaniyang mga anghel, 
at kanilang titipunin sa labas ng kaniyang 
kaharian ang lahat ng mga bagay na 
nangakapagpapatisod, at ang nagsisigawa ng 
katampalasanan, 

At sila'y igagatong sa kalan ng apoy: diyan na nga 
ang pagtangis at ang pagngangalit ng mga ngipin. 

Kung magkagayo'y mangagliliwanag ang mga matuwid 
na katulad ng araw sa kaharian ng kanilang Ama. 
Ang may mga pakinig, ay makinig. 

Tulad ang kaharian ng langit sa natatagong 
kayamanan sa bukid; na nasumpungan ng isang tao, 
at inilihim; at sa kaniyang kagalaka'y yumaon at 
ipinagbili ang lahat niyang tinatangkilik, at 
binili ang bukid na yaon. 

Gayon din naman, ang kaharian ng langit ay katulad 
ng isang taong nangangalakal na humahanap ng 
magagandang perlas: 

At pagkasumpong ng isang mahalagang perlas, ay 
yumaon siya at ipinagbili ang lahat niyang 
tinatangkilik, at binili yaon. 

Tulad din naman ang kaharian ng langit sa isang 
lambat, na inihulog sa dagat, na nakahuli ng 
sarisaring isda: 

Na, nang mapuno, ay hinila nila sa pampang; at 
sila'y nagsiupo, at tinipon sa mga sisidlan ang 
mabubuti, datapuwa't itinapon ang masasama. 

Gayon din ang mangyayari sa katapusan ng 
sanglibutan: lalabas ang mga anghel, at ihihiwalay 
ang masasama sa matutuwid, 

At sila'y igagatong sa kalan ng apoy: diyan na nga 
ang pagtangis at ang pagngangalit ng mga ngipin. 

Napagunawa baga ninyo ang lahat ng mga bagay na 
ito? Sinabi nila sa kaniya, Oo. 

At sinabi niya sa kanila, Kaya't ang bawa't 
eskriba na ginagawang alagad sa kaharian ng langit 
ay tulad sa isang taong puno ng sangbahayan, na 
naglalabas sa kaniyang kayamanan ng mga bagay na 
bago at luma. 

At nangyari, na nang matapos ni Jesus ang mga 
talinghagang ito, ay umalis siya doon. 

At pagdating sa kaniyang sariling lupain, ay 
kaniyang tinuruan sila sa kanilang sinagoga, ano 
pa't sila'y nangagtaka, at nangagsabi, Saan kumuha 
ang taong ito ng ganitong karunungan, at ng 
ganitong mga makapangyarihang gawa? 

Hindi baga ito ang anak ng anluwagi? hindi baga 
tinatawag na Maria ang kaniyang ina? at Santiago, 
at Jose, at Simon, at Judas ang kaniyang mga 
kapatid? 

At ang kaniyang mga kapatid na babae, hindi baga 
silang lahat ay nanga sa atin? Saan nga kumuha ang 
taong ito ng lahat ng ganitong mga bagay? 

At siya'y kinatisuran nila. Datapuwa't sinabi sa 
kanila ni Jesus, Walang propeta na di may 
kapurihan, liban sa kaniyang sariling lupain, at 
sa kaniyang sariling bahay. 

At siya'y hindi gumawa roon ng maraming 
makapangyarihang gawa dahil sa kawalan nila ng 
pananampalataya. 

Nang panahong yao'y narinig ni Herodes na tetrarka 
ang balita tungkol kay Jesus, 

At sinabi sa kaniyang mga tagapaglingkod, Ito'y si 
Juan Bautista; siya'y muling nagbangon sa mga 
patay; kaya't ang mga kapangyarihang ito ay 
nagsisigawa sa kaniya. 

Sapagka't hinuli ni Herodes si Juan, at siya'y 
iginapos, at inilagay sa bilangguan dahil kay 
Herodias, na asawa ni Felipe na kaniyang kapatid. 

Sapagka't sinabi ni Juan sa kaniya, Hindi matuwid 
sa iyo na aariin mo siya. 

At nang ibig niyang ipapatay siya, ay natakot siya 
sa karamihan, sapagka't siya'y kanilang 
ibinibilang na propeta. 

Datapuwa't nang dumating ang araw na kapanganakan 
kay Herodes, ay sumayaw sa gitna ang anak na babae 
ni Herodias, at kinalugdan ni Herodes. 

Dahil dito'y kaniyang ipinangakong may sumpa na sa 
kaniya'y ibibigay ang anomang hingin niya. 

At siya, na inudyukan ng kaniyang ina, ay nagsabi, 
Ibigay mo sa akin dito na nasa isang pinggan ang 
ulo ni Juan Bautista. 

At namanglaw ang hari; datapuwa't dahil sa 
kaniyang mga sumpa, at sa nangakaupong kasalo niya 
sa dulang, ay ipinagutos niyang ibigay na sa 
kaniya; 

At nagutos siya at pinugutan ng ulo si Juan sa 
bilangguan. 

At dinala ang kaniyang ulo na nasa isang pinggan, 
at ibinigay sa dalaga: at dinala nito sa kaniyang 
ina. 

At ang kaniyang mga alagad ay nagsiparoon, at 
kanilang binuhat ang bangkay, at kanilang 
inilibing; at sila'y nagsialis at isinaysay kay 
Jesus. 

Nang marinig nga ito ni Jesus, ay lumigpit sila 
mula roon, sa isang daong na nasa isang dakong 
ilang na bukod: at nang mabalitaan ito ng mga 
karamihan, ay nangaglakad sila na sumunod sa 
kaniya mula sa mga bayan. 

At siya'y lumabas, at nakita ang isang malaking 
karamihan, at nahabag siya sa kanila, at 
pinagaling niya ang sa kanila'y mga may sakit. 

At nang nagtatakipsilim na, ay nagsilapit sa 
kaniya ang kaniyang mga alagad, na nangagsasabi, 
Ilang ang dakong ito, at lampas na sa panahon; 
paalisin mo na ang mga karamihan, upang sila'y 
magsiparoon sa mga nayon, at sila'y mangakabili ng 
kanilang makakain. 

Datapuwa't sinabi sa kanila ni Jesus, Hindi 
kailangang sila'y magsialis; bigyan ninyo sila ng 
makakain. 

At sinasabi nila sa kaniya, Wala tayo rito kundi 
limang tinapay at dalawang isda. 

At sinabi niya, Dalhin ninyo rito sa akin. 

At ipinagutos niya sa mga karamihan na sila'y 
magsiupo sa damuhan; at kinuha niya ang limang 
tinapay at ang dalawang isda, at pagtingala sa 
langit, ay kaniyang pinagpala, at pinagputolputol 
at ibinigay ang mga tinapay sa mga alagad, at 
ibinigay naman ng mga alagad sa mga karamihan. 

At nagsikain silang lahat, at nangabusog: at 
kanilang pinulot ang lumabis na pinagputolputol, 
na labingdalawang bakol na puno. 

At ang mga nagsikain ay may limang libong lalake, 
bukod pa ang mga babae at ang mga bata. 

At pagdaka'y pinapagmadali niya ang kaniyang mga 
alagad na magsilulan sa daong, at magsiuna sa 
kaniya sa kabilang ibayo, hanggang pinayayaon niya 
ang mga karamihan. 

At pagkatapos na mapayaon niya ang mga karamihan, 
ay umahon siyang bukod sa bundok upang manalangin: 
at nang gumabi na, ay siya'y nagiisa doon. 

Datapuwa't ang daong ay nasa gitna na ng dagat, na 
hinahampas ng mga alon; sapagka't pasalungat sa 
hangin. 

At sa ikaapat na pagpupuyat ng gabi ay naparoon 
siya sa kanila, na lumalakad sa ibabaw ng dagat. 

At nang makita siya ng mga alagad na lumalakad sa 
ibabaw ng dagat, ay nangagulumihanan sila, na 
nangagsasabi, Multo! at sila'y nagsisigaw dahil sa 
takot. 

Datapuwa't pagdaka'y nagsalita sa kanila si Jesus, 
na nagsasabi, Laksan ninyo ang inyong loob; ako 
nga: huwag kayong mangatakot. 

At sumagot sa kaniya si Pedro, at nagsabi, 
Panginoon, kung ikaw nga, ay papariyanin mo ako sa 
iyo sa ibabaw ng tubig. 

At sinabi niya, Halika. At lumunsad si Pedro sa 
daong, at lumakad sa ibabaw ng tubig upang 
pumaroon kay Jesus. 

Datapuwa't pagkakita niyang malakas ang hangin, ay 
natakot siya, at nang siya'y malulubog, ay 
sumigaw, na nagsasabi, Panginoon, iligtas mo ako. 

At pagdaka'y iniunat ni Jesus ang kaniyang kamay 
at hinawakan siya, at sa kaniya'y sinabi, Oh ikaw 
na kakaunti ang pananampalataya, bakit ka 
nagalinglangan? 

At pagkalulan nila sa daong, ay humimpil ang 
hangin. 

At ang mga nasa daong ay nagsisamba sa kaniya, na 
nangagsasabi, Tunay na ikaw ang Anak ng Dios. 

At nang makatawid na sila, ay narating nila ang 
lupa ng Genezaret. 

At nang siya'y makilala ng mga tao sa dakong yaon, 
ay nangagpabalita sila sa palibotlibot ng buong 
lupaing yaon, at sa kaniya'y dinala ang lahat ng 
mga may sakit; 

At ipinamamanhik nila sa kaniya na ipahipo man 
lamang sa kanila ang laylayan ng kaniyang damit: 
at ang lahat ng nangagsihipo ay pawang 
nagsigaling. 

Nang magkagayo'y nagsilapit kay Jesus na mula sa 
Jerusalem ang mga Fariseo at ang mga eskriba, na 
nagsisipagsabi, 

Bakit ang iyong mga alagad ay nagsisilabag sa 
sali't-saling sabi ng matatanda? sapagka't hindi 
sila nangaghuhugas ng kanilang mga kamay pagka 
nagsisikain sila ng tinapay. 

At siya'y sumagot at sinabi sa kanila, Bakit naman 
kayo'y nagsisilabag sa utos ng Dios dahil sa 
inyong sali't-saling sabi? 

Sapagka't sinabi ng Dios, Igalang mo ang iyong ama 
at ang iyong ina: at, Ang manungayaw sa ama at sa 
ina, ay mamatay siyang walang pagsala. 

Datapuwa't sinasabi ninyo, Sinomang magsabi sa 
kaniyang ama o sa kaniyang ina, Yaong mangyayaring 
pakinabangan mo sa akin ay hain ko na sa Dios: 

Ay hindi niya igagalang ang kaniyang ama. At 
niwalan ninyong kabuluhan ang salita ng Dios dahil 
sa inyong sali't-saling sabi. 

Kayong mga mapagpaimbabaw, mabuti ang pagkahula sa 
inyo ni Isaias, na nagsasabi, 

Ang bayang ito'y iginagalang ako ng kanilang mga 
labi; Datapuwa't ang kanilang puso ay malayo sa 
akin. 

Datapuwa't walang kabuluhan ang pagsamba nila sa 
akin, Na nagtuturo ng kanilang pinakaaral ang mga 
utos ng mga tao. 

At pinalapit niya sa kaniya ang karamihan, at sa 
kanila'y sinabi, Pakinggan ninyo, at unawain. 

Hindi ang pumapasok sa bibig ang siyang nakakahawa 
sa tao; kundi ang lumalabas sa bibig, ito ang 
nakakahawa sa tao. 

Nang magkagayo'y nagsilapit ang mga alagad, at sa 
kaniya'y sinabi, Nalalaman mo bagang nangagdamdam 
ang mga Fariseo, pagkarinig nila ng pananalitang 
ito? 

Datapuwa't sumagot siya at sinabi, Ang bawa't 
halamang hindi itinanim ng aking Ama na nasa 
kalangitan, ay bubunutin. 

Pabayaan ninyo sila: sila'y mga bulag na tagaakay. 
At kung ang bulag ay umakay sa bulag, ay kapuwa 
sila mangahuhulog sa hukay. 

At sumagot si Pedro, at sinabi sa kaniya, 
Ipaliwanag mo sa amin ang talinghaga. 

At sinabi niya, Kayo baga nama'y wala pa ring 
pagiisip? 

Hindi pa baga ninyo nalalaman, na ang anomang 
pumapasok sa bibig ay tumutuloy sa tiyan, at 
inilalabas sa daanan ng dumi? 

Datapuwa't ang mga bagay na lumalabas sa bibig ay 
sa puso nanggagaling; at siyang nangakakahawa sa 
tao. 

Sapagka't sa puso nanggagaling ang masasamang 
pagiisip, mga pagpatay, mga pangangalunya, 
pakikiapid, mga pagnanakaw, mga pagsaksi sa di 
katotohanan, mga pamumusong: 

Ito ang mga bagay na nangakakahawa sa tao; 
datapuwa't ang kumaing hindi maghugas ng mga kamay 
ay hindi makakahawa sa tao. 

At umalis doon si Jesus, at lumigpit sa mga sakop 
ng Tiro at Sidon. 

At narito, ang isang babaing Cananea na lumabas sa 
mga hangganang yaon, at nagsisigaw, na nagsasabi, 
Kahabagan mo ako, Oh Panginoon, ikaw na Anak ni 
David; ang aking anak na babae ay pinahihirapang 
lubha ng isang demonio. 

Datapuwa't siya'y hindi sumagot ng anomang salita 
sa kaniya. At nilapitan siya ng kaniyang mga 
alagad at siya'y pinamanhikan, na nangagsasabi, 
Paalisin mo siya; sapagka't nagsisisigaw siya sa 
ating hulihan. 

Datapuwa't siya'y sumagot at sinabi, Hindi ako 
sinugo kundi sa mga tupang nangaligaw sa bahay ni 
Israel. 

Datapuwa't lumapit siya at siya'y sinamba niya, na 
nagsasabi, Panginoon, saklolohan mo ako. 

At siya'y sumagot at sinabi, Hindi marapat na 
kunin ang tinapay sa mga anak at itapon sa mga 
aso. 

Datapuwa't sinabi niya, Oo, Panginoon: sapagka't 
ang mga aso man ay nagsisikain ng mga mumo na 
nangalalaglag mula sa dulang ng kanilang mga 
panginoon. 

Nang magkagayo'y sumagot si Jesus at sinabi sa 
kaniya, Oh babae, malaki ang pananampalataya mo: 
mangyari sa iyo ayon sa ibig mo. At gumaling ang 
kaniyang anak mula sa oras na yaon. 

At umalis si Jesus doon, at naparoon sa tabi ng 
dagat ng Galilea; at umahon sa bundok, at naupo 
doon. 

At lumapit sa kaniya ang lubhang maraming tao, na 
may mga pilay, mga bulag, mga pipi, mga pingkaw, 
at iba pang marami, at sila'y kanilang inilagay sa 
kaniyang mga paanan; at sila'y pinagaling niya: 

Ano pa't nangagtaka ang karamihan, nang mangakita 
nilang nangagsasalita ang mga pipi, nagsisigaling 
ang mga pingkaw, at nagsisilakad ang mga pilay, at 
nangakakakita ang mga bulag: at kanilang 
niluwalhati ang Dios ng Israel. 

At pinalapit ni Jesus sa kaniya ang kaniyang mga 
alagad, at sinabi, Nahahabag ako sa karamihan, 
sapagka't tatlong araw nang sila'y nagsisipanatili 
sa akin at wala silang makain: at di ko ibig na 
sila'y paalising nangagaayuno, baka sila'y 
manganglupaypay sa daan. 

At sa kaniya'y sinabi ng mga alagad, Saan tayo 
mangakakakuha rito sa ilang ng sapat na daming 
tinapay na makabubusog sa ganyang lubhang 
napakaraming tao? 

At sinabi ni Jesus sa kanila, Ilang tinapay 
mayroon kayo? At sinabi nila, Pito, at ilang 
maliliit na isda. 

At iniutos niya sa karamihan na magsiupo sa lupa; 

At kinuha niya ang pitong tinapay at ang mga isda; 
at siya'y nagpasalamat at pinagputolputol, at 
ibinigay sa mga alagad, at ibinigay naman ng mga 
alagad sa mga karamihan. 

At nagsikain silang lahat, at nangabusog: at 
pinulot nila ang lumabis sa mga pinagputolputol, 
na pitong bakol na puno. 

At silang nagsikain ay apat na libong lalake, 
bukod ang mga babae at mga bata. 

At pinayaon niya ang mga karamihan at lumulan sa 
daong, at napasa mga hangganan ng Magdala. 

At nagsilapit ang mga Fariseo at mga Saduceo, na 
tinutukso siya na sa kaniya'y nagsisihiling na 
sila'y pagpakitaan ng isang tanda na mula sa 
langit. 

Datapuwa't siya'y sumagot at sa kanila'y sinabi, 
Sa kinahapunan, ay sinasabi ninyo, Bubuti ang 
panahon: sapagka't ang langit ay mapula. 

At sa umaga, Ngayo'y uunos: sapagka't mapula at 
makulimlim ang langit. Kayo'y marurunong 
magsikilala ng anyo ng langit; datapuwa't hindi 
ninyo mangakilala ang mga tanda ng mga panahon. 

Ang isang lahing masama at mapangalunya ay 
humahanap ng tanda; at hindi siya bibigyan ng 
anomang tanda, kundi ng tanda ni Jonas. At sila'y 
iniwan niya, at yumaon. 

At nagsidating ang mga alagad sa kabilang ibayo at 
nangakalimot na mangagdala ng tinapay. 

At sinabi sa kanila ni Jesus, Kayo'y mangagingat 
at magsipangilag sa lebadura ng mga Fariseo at mga 
Saduceo. 

At sila'y nangagkatuwiranan sa kanilang sarili, na 
nagsasabi, Hindi tayo nangakapagbaon ng tinapay. 

At nang matalastas ni Jesus ay sinabi, Oh kayong 
kakaunti ang pananampalataya, bakit kayo'y 
nangagbubulaybulay sa inyong sarili, sapagka't 
wala kayong tinapay? 

Hindi pa baga ninyo natatalastas, at hindi ninyo 
naaalaala ang limang tinapay sa limang libong 
lalake, at kung ilang bakol ang inyong nailigpit? 

Ni yaong pitong tinapay sa apat na libong lalake, 
at kung ilang bakol ang inyong nailigpit? 

Ano't hindi ninyo napaguunawa na hindi ang sinabi 
ko sa inyo'y tungkol sa tinapay? Datapuwa't kayo'y 
mangagingat sa lebadura ng mga Fariseo at ng mga 
Saduceo. 

Nang magkagayo'y kanilang natalastas na sa 
kanila'y hindi ipinagutos na sila'y magsipagingat 
sa lebadura ng tinapay, kundi sa mga aral ng mga 
Fariseo at ng mga Saduceo. 

Nang dumating nga si Jesus sa mga sakop ng Cesarea 
ni Filipo, ay itinanong niya sa kaniyang mga 
alagad, na sinasabi, Ano baga ang sabi ng mga tao 
kung sino ang Anak ng tao? 

At kanilang sinabi, Anang ilan, Si Juan Bautista; 
ang ilan, Si Elias; at ang mga iba, Si Jeremias, o 
isa sa mga propeta. 

Kaniyang sinabi sa kanila, Datapuwa't, ano ang 
sabi ninyo kung sino ako? 

At sumagot si Simon Pedro at sinabi, Ikaw ang 
Cristo, Ang anak ng Dios na buhay. 

At sumagot si Jesus at sa kaniya'y sinabi, Mapalad 
ka, Simon Bar-Jonas: sapagka't hindi ipinahayag sa 
iyo ito ng laman at ng dugo, kundi ng aking Ama na 
nasa langit. 

At sinasabi ko naman sa iyo, na ikaw ay Pedro, at 
sa ibabaw ng batong ito ay itatayo ko ang aking 
iglesia; at ang mga pintuan ng Hades ay hindi 
magsisipanaig laban sa kaniya. 

Ibibigay ko sa iyo ang mga susi ng kaharian ng 
langit: at anomang iyong talian sa lupa ay 
tatalian sa langit; at anomang iyong kalagan sa 
lupa ay kakalagan sa langit. 

Nang magkagayo'y ipinagbilin niya sa mga alagad na 
huwag sabihin kanino man na siya ang Cristo. 

Mula ng panahong yao'y nagpasimulang ipinakilala 
ni Jesus sa kaniyang mga alagad, na kinakailangang 
siya'y pumaroon sa Jerusalem, at magbata ng 
maraming bagay sa matatanda at sa mga pangulong 
saserdote at sa mga eskriba, at siya'y patayin, at 
muling ibangon sa ikatlong araw. 

At isinama siya ni Pedro, at nagpasimulang siya'y 
pinagwikaan, na nagsasabi, Panginoon, malayo ito 
sa iyo: kailan man ay hindi mangyayari ito sa iyo. 

Datapuwa't lumingon siya, at sinabi kay Pedro, 
Lumagay ka sa likuran ko, Satanas: ikaw ay tisod 
sa akin: sapagka't hindi mo pinagiisip ang mga 
bagay ng Dios, kundi ang mga bagay ng tao. 

Nang magkagayo'y sinabi ni Jesus sa kaniyang mga 
alagad, Kung ang sinomang tao'y ibig sumunod sa 
akin ay tumanggi sa kaniyang sarili, at pasanin 
ang kaniyang krus, at sumunod sa akin. 

Sapagka't ang sinomang magibig iligtas ang 
kaniyang buhay ay mawawalan nito: at ang sinomang 
mawalan ng kaniyang buhay dahil sa akin ay 
makakasumpong niyaon. 

Sapagka't ano ang pakikinabangin ng tao, kung 
makamtan niya ang buong sanglibutan at mawawalan 
siya ng kaniyang buhay? o ano ang ibibigay ng tao 
na katumbas sa kaniyang buhay? 

Sapagka't ang Anak ng tao ay pariritong nasa 
kaluwalhatian ng kaniyang Ama na kasama ang 
kaniyang mga anghel; at kung magkagayo'y bibigyan 
ang bawa't tao ayon sa kaniyang mga gawa. 

Katotohanang sinasabi ko sa inyo, May ilan sa 
nangakatayo rito, na hindi matitikman sa anomang 
paraan ang kamatayan, hanggang sa kanilang makita 
ang Anak ng tao na pumaparito sa kaniyang 
kaharian. 

At pagkaraan ng anim na araw, ay isinama ni Jesus 
si Pedro, at si Santiago, at si Juan na kapatid 
niya, at sila'y dinalang bukod sa isang mataas na 
bundok: 

At nagbagong-anyo siya sa harap nila; at 
nagliwanag ang kaniyang mukha na katulad ng araw, 
at pumuting tulad sa ilaw ang kaniyang mga damit. 

At narito, napakita sa kanila si Moises at si 
Elias na nakikipagusap sa kaniya. 

At sumagot si Pedro, at sinabi kay Jesus, 
Panginoon, mabuti sa atin ang tayo'y dumito: kung 
ibig mo, ay gagawa ako rito ng tatlong 
tabernakulo; isa ang sa iyo, at isa ang kay 
Moises, at isa ang kay Elias. 

Samantalang nagsasalita pa siya, narito, ang isang 
maningning na alapaap ay lumilim sa kanila: at 
narito, ang isang tinig na mula sa alapaap, na 
nagsasabi, Ito ang sinisinta kong Anak, na siya 
kong kinalulugdan; siya ang inyong pakinggan. 

At nang marinig ito ng mga alagad, ay nangasubasub 
sila, at lubhang nangatakot. 

At lumapit si Jesus at sila'y tinapik, at sinabi, 
Mangagbangon kayo, at huwag kayong mangatakot. 

At sa paglingap ng kanilang mga mata, ay wala 
silang nakitang sinoman, kundi si Jesus lamang. 

At habang sila'y nagsisibaba mula sa bundok, ay 
iniutos sa kanila ni Jesus, na nagsasabi, Huwag 
ninyong sabihin kanino mang tao ang pangitain, 
hanggang sa ang Anak ng tao ay ibangon sa mga 
patay. 

At tinanong siya ng kaniyang mga alagad, na 
nangagsasabi, Bakit nga sinasabi ng mga eskriba na 
kinakailangang pumarito muna si Elias? 

At sumagot siya, at sinabi, Katotohanang si Elias 
ay paririto, at isasauli ang lahat ng mga bagay: 

Datapuwa't sinasabi ko sa inyo, na naparito na si 
Elias, at hindi nila siya nakilala, kundi ginawa 
nila sa kaniya ang anomang kanilang inibig. Gayon 
din naman ang Anak ng tao ay magbabata sa kanila. 

Nang magkagayo'y napagunawa ng mga alagad na si 
Juan Bautista ang sa kanila'y sinasabi niya. 

At pagdating nila sa karamihan, ay lumapit sa 
kaniya ang isang lalake, na sa kaniya'y lumuhod, 
at nagsasabi, 

Panginoon, mahabag ka sa aking anak na lalake: 
sapagka't siya'y himatayin, at lubhang naghihirap; 
sapagka't madalas na siya'y nagsusugba sa apoy, at 
madalas sa tubig. 

At siya'y dinala ko sa iyong mga alagad, at hindi 
nila siya mapagaling. 

At sumagot si Jesus at sinabi, Oh lahing walang 
pananampalataya at taksil, hanggang kailan 
titiisin ko kayo? dalhin ninyo siya rito sa akin. 

At pinagwikaan siya ni Jesus; at ang demonio ay 
lumabas sa kaniya: at ang bata'y gumaling mula 
nang oras ding yaon. 

Nang magkagayo'y nagsilapit na bukod ang mga 
alagad kay Jesus, at nangagsabi, Bakit baga hindi 
namin napalabas yaon? 

At sinabi niya sa kanila, Dahil sa kakauntian ng 
inyong pananampalataya: sapagka't katotohanang 
sinasabi ko sa inyo, Kung magkaroon kayo ng 
pananampalataya na kasinglaki ng butil ng binhi ng 
mostasa, ay masasabi ninyo sa bundok na ito, 
Lumipat ka mula rito hanggang doon; at ito'y 
lilipat; at sa inyo'y hindi may pangyayari. 

Datapuwa't ang ganito'y hindi lumalabas kundi sa 
pamamagitan ng panalangin at ayuno. 

At samantalang sila'y nangakahimpil sa Galilea, ay 
sinabi sa kanila ni Jesus, Ang Anak ng tao ay 
ibibigay sa mga kamay ng mga tao; 

At siya'y papatayin nila, at sa ikatlong araw ay 
siya'y muling ibabangon. At sila'y lubhang 
nangamanglaw, 

At pagdating nila sa Capernaum, ay nangagsilapit 
kay Pedro ang mga maniningil ng kalahating siklo, 
at nangagsabi, Hindi baga pinagbabayaran ng inyong 
guro ang kalahating siklo? 

Sinabi niya, Oo. At nang pumasok siya sa bahay, ay 
pinangunahan siya ni Jesus, na nagsasabi, Anong 
akala mo, Simon? ang mga hari sa lupa, kanino baga 
sila nanganiningil ng kabayaran ng buwis? sa 
kanilang mga anak baga o sa nangaiiba? 

At nang sabihin niya, Sa nangaiiba, ay sinabi sa 
kaniya ni Jesus, Kung gayo'y hindi nangagbabayad 
ang mga anak. 

Datapuwa't, baka katisuran tayo nila, ay pumaroon 
ka sa dagat, at ihulog mo ang kawil, at kunin mo 
ang unang isdang lumitaw; at pagka naibuka mo na 
ang kaniyang bibig, ay masusumpungan mo ang isang 
siklo: kunin mo, at ibigay mo sa kanila sa ganang 
akin at sa iyo. 

Nang oras na yaon ay nagsilapit ang mga alagad kay 
Jesus, na nangagsasabi, Sino nga baga ang 
pinakadakila sa kaharian ng langit? 

At pinalapit niya sa kaniya ang isang maliit na 
bata, at inilagay sa gitna nila, 

At sinabi, Katotohanang sinasabi ko sa inyo, 
Malibang kayo'y magsipanumbalik, at maging tulad 
sa maliliit na bata, sa anomang paraan ay hindi 
kayo magsisipasok sa kaharian ng langit. 

Sinoman ngang magpakababa na gaya ng maliit na 
batang ito, ay siyang pinakadakila sa kaharian ng 
langit. 

At sinomang tumanggap sa isa sa ganitong maliit na 
bata sa aking pangalan ay ako ang tinanggap: 

Datapuwa't sinomang magbigay ng ikatitisod sa isa 
sa maliliit na ito na nagsisisampalataya sa akin, 
ay may pakikinabangin pa siya kung bitinan ang 
kaniyang leeg ng isang malaking batong gilingan, 
at siya'y ilubog sa kalaliman ng dagat. 

Sa aba ng sanglibutan dahil sa mga kadahilanan ng 
pagkatisod! sapagka't kinakailangang dumating ang 
mga kadahilanan; datapuwa't sa aba ng taong yaong 
panggalingan ng kadahilanan! 

At kung ang kamay mo o ang paa mo ay 
makapagpapatisod sa iyo, ay putulin mo, at iyong 
itapon: mabuti pa sa iyo ang pumasok sa buhay na 
pingkaw o pilay, kay sa may dalawang kamay o 
dalawang paa na ibulid ka sa apoy na walang 
hanggan. 

At kung ang mata mo ang makapagpapatisod sa iyo, 
ay dukitin mo, at iyong itapon: mabuti pa sa iyo 
ang pumasok sa buhay na iisa ang mata, kay sa may 
dalawang mata na ibulid ka sa apoy ng impierno. 

Ingatan ninyo na huwag ninyong pawalang halaga ang 
isa sa maliliit na ito: sapagka't sinasabi ko sa 
inyo, na ang kanilang mga anghel sa langit ay 
nangakakakitang palagi ng mukha ng aking Ama na 
nasa langit. 

Sapagka't ang Anak ng tao ay naparito upang 
iligtas ang nawala. 

Ano ang akala ninyo? kung ang isang tao ay may 
isang daang tupa, at maligaw ang isa sa mga yaon, 
hindi baga iiwan niya ang siyam na pu't siyam, at 
pasasa kabundukan, at hahanapin ang naligaw? 

At kung mangyaring masumpungan niya, ay 
katotohanang sinasabi ko sa inyo, na magagalak ng 
higit dahil dito kay sa siyam na pu't siyam na 
hindi nangaligaw. 

Gayon din na hindi nga kalooban ng inyong Amang 
nasa langit, na ang isa sa maliliit na ito ay 
mapahamak. 

At kung magkasala laban sa iyo ang kapatid mo, 
pumaroon ka, at ipakilala mo sa kaniya ang 
kaniyang kasalanan na ikaw at siyang magisa: kung 
ikaw ay pakinggan niya, ay nagwagi ka sa iyong 
kapatid. 

Datapuwa't kung hindi ka niya pakinggan, ay 
magsama ka pa ng isa o dalawa, upang sa bibig ng 
dalawang saksi o tatlo ay mapagtibay ang bawa't 
salita. 

At kung ayaw niyang pakinggan sila, ay sabihin mo 
sa iglesia: at kung ayaw rin niyang pakinggan ang 
iglesia, ay ipalagay mo siyang tulad sa Gentil at 
maniningil ng buwis. 

Katotohanang sinasabi ko sa inyo, na ang lahat ng 
mga bagay na inyong talian sa lupa ay tatalian sa 
langit: at ang lahat ng mga bagay na inyong 
kalagan sa lupa ay kakalagan sa langit. 

Muling sinasabi ko sa inyo, na kung pagkasunduan 
ng dalawa sa inyo sa lupa ang nauukol sa anomang 
bagay na kanilang hihingin, ay gagawin sa kanila 
ng aking Ama na nasa langit. 

Sapagka't kung saan nagkakatipon ang dalawa o 
tatlo sa aking pangalan, ay naroroon ako sa gitna 
nila. 

Nang magkagayo'y lumapit si Pedro at sinabi sa 
kaniya, Panginoon, makailang magkakasala ang aking 
kapatid laban sa akin na siya'y aking patatawarin? 
hanggang sa makapito? 

Sinabi sa kaniya ni Jesus, Hindi ko sinasabi sa 
iyo, Hanggang sa makapito; kundi, Hanggang sa 
makapitongpung pito. 

Kaya't ang kaharian ng langit ay tulad sa isang 
hari, na nagibig na makipagusap sa kaniyang mga 
alipin. 

At nang siya'y magpasimulang makipaghusay, ay 
iniharap sa kaniya ang isa sa kaniya'y may utang 
na sangpung libong talento. 

Datapuwa't palibhasa'y wala siyang sukat ibayad, 
ipinagutos ng kaniyang panginoon na siya'y 
ipagbili, at ang kaniyang asawa't mga anak, at ang 
lahat niyang tinatangkilik, at nang makabayad. 

Dahil dito ang alipin ay nagpatirapa at sumamba sa 
kaniya, na nagsasabi, Panginoon, pagtiisan mo ako, 
at pagbabayaran ko sa iyong lahat. 

At sa habag ng panginoon sa aliping yaon, ay 
pinawalan siya, at ipinatawad sa kaniya ang utang. 

Datapuwa't lumabas ang aliping yaon, at 
nasumpungan ang isa sa mga kapuwa niya alipin, na 
sa kaniya'y may utang na isang daang denario: at 
kaniyang hinawakan siya, at sinakal niya, na 
sinasabi, Bayaran mo ang utang mo. 

Kaya't nagpatirapa ang kaniyang kapuwa alipin at 
namanhik sa kaniya, na nagsasabi, Pagtiisan mo 
ako, at ikaw ay pagbabayaran ko. 

At siya'y ayaw: at yumaon at siya'y ipinabilanggo 
hanggang sa magbayad siya ng utang. 

Nang makita nga ng kaniyang mga kapuwa alipin ang 
nangyari, ay nangamanglaw silang lubha, at 
nagsiparoon at isinaysay sa kanilang panginoon ang 
lahat ng nangyari. 

Nang magkagayo'y pinalapit siya ng kaniyang 
panginoon, at sa kaniya'y sinabi, Ikaw na aliping 
masama, ipinatawad ko sa iyo ang lahat ng utang na 
yaon, sapagka't ipinamanhik mo sa akin: 

Hindi baga dapat na ikaw naman ay mahabag sa iyong 
kapuwa alipin, na gaya ko namang nahabag sa iyo? 

At nagalit ang kaniyang panginoon, at ibinigay 
siya sa mga tagapagpahirap, hanggang sa siya'y 
magbayad ng lahat ng utang. 

Gayon din naman ang gagawin sa inyo ng aking Ama 
na nasa kalangitan, kung hindi ninyo patatawarin 
sa inyong mga puso, ng bawa't isa ang kaniyang 
kapatid. 

At nangyari na nang matapos ni Jesus ang mga 
salitang ito, ay umalis siya sa Galilea at napasa 
mga hangganan ng Judea sa dako pa roon ng Jordan; 

At nagsisunod sa kaniya ang lubhang maraming tao, 
at sila'y pinagaling niya doon. 

At nagsilapit sa kaniya ang mga Fariseo, na siya'y 
tinutukso nila, at kanilang sinasabi, Naaayon baga 
sa kautusan na ihiwalay ng isang lalake ang 
kaniyang asawa sa bawa't kadahilanan? 

At siya'y sumagot at sinabi, Hindi baga ninyo 
nabasa, na ang lumalang sa kanila buhat sa 
pasimula, ay sila'y nilalang niya na lalake at 
babae, 

At sinabi, Dahil dito'y iiwan ng lalake ang 
kaniyang ama at ina, at makikisama sa kaniyang 
asawa; at ang dalawa ay magiging isang laman? 

Kaya nga hindi na sila dalawa, kundi isang laman. 
Ang pinapagsama nga ng Dios, ay huwag 
papaghiwalayin ng tao. 

Sinabi nila sa kaniya, Bakit nga ipinagutos ni 
Moises na magbigay ng kasulatan sa paghihiwalay, 
at ihiwalay ang babae? 

Sinabi niya sa kanila, Dahil sa katigasan ng 
inyong puso ay ipinaubaya sa inyo ni Moises na 
inyong hiwalayan ang inyong mga asawa: datapuwa't 
buhat sa pasimula ay hindi gayon. 

At sinasabi ko sa inyo, Sinomang ihiwalay ang 
kaniyang asawang babae, liban na kung sa 
pakikiapid, at magasawa sa iba, ay nagkakasala ng 
pangangalunya: at ang magasawa sa babaing yaon na 
hiniwalayan ay nagkakasala ng pangangalunya. 

Ang mga alagad ay nangagsasabi sa kaniya, Kung 
ganyan ang kalagayan ng lalake sa kaniyang asawa, 
ay hindi nararapat magasawa. 

Datapuwa't sinabi niya sa kanila, Hindi 
matatanggap ng lahat ng mga tao ang pananalitang 
ito, kundi niyaong mga pinagkalooban. 

Sapagka't may mga bating, na ipinanganak na gayon 
mula sa tiyan ng kanilang mga ina: at may mga 
bating, na ginagawang bating ng mga tao: at may 
mga bating, na nangagpapakabating sa kanilang 
sarili dahil sa kaharian ng langit. Ang 
makakatanggap nito, ay pabayaang tumanggap. 

Nang magkagayon ay dinala sa kaniya ang maliliit 
na bata, upang ipatong niya ang kaniyang mga kamay 
sa kanila, at ipanalangin: at sinaway sila ng mga 
alagad. 

Datapuwa't sinabi ni Jesus, Pabayaan ninyo ang 
maliliit na bata, at huwag ninyong pagbawalan 
silang magsilapit sa akin: sapagka't sa mga ganito 
ang kaharian ng langit. 

At ipinatong niya ang kaniyang mga kamay sa 
kanila, at umalis doon. 

At narito, lumapit sa kaniya ang isa, at nagsabi, 
Guro, ano ang mabuting bagay na gagawin ko upang 
ako'y magkaroon ng buhay na walang hanggan? 

At sinabi niya sa kaniya, Bakit mo itinatanong sa 
akin ang tungkol sa mabuti? May isa, na siyang 
mabuti: datapuwa't kung ibig mong pumasok sa 
buhay, ingatan mo ang mga utos. 

Sinabi niya sa kaniya, Alin-alin? At sinabi ni 
Jesus, Huwag kang papatay, Huwag kang 
mangangalunya, Huwag kang magnanakaw, Huwag 
sasaksi sa di katotohanan, 

Igalang mo ang iyong ama at ang iyong ina; at, 
Iibigin mo ang iyong kapuwa na gaya ng iyong 
sarili. 

Sinabi sa kaniya ng binata, Ang lahat ng mga bagay 
na ito ay ginanap ko: ano pa ang kulang sa akin? 

Sinabi sa kaniya ni Jesus, Kung ibig mong maging 
sakdal, humayo ka, ipagbili mo ang tinatangkilik 
mo, at ibigay mo sa mga dukha, at magkakaroon ka 
ng kayamanan sa langit: at pumarito ka, sumunod ka 
sa akin. 

Datapuwa't nang marinig ng binata ang ganitong 
pananalita, ay yumaon siyang namamanglaw; 
sapagka't siya'y isang may maraming pag-aari. 

At sinabi ni Jesus sa kaniyang mga alagad, 
Katotohanang sinasabi ko sa inyo, Mahirap na 
makapasok ang isang taong mayaman sa kaharian ng 
langit. 

At muling sinasabi ko sa inyo, Magaan pa sa isang 
kamelyo ang dumaan sa butas ng isang karayom, kay 
sa isang taong mayaman ang pumasok sa kaharian ng 
Dios. 

At nang marinig ito ng mga alagad, ay lubhang 
nangagtaka, na nagsisipagsabi, Sino nga kaya ang 
makaliligtas? 

At pagtingin ni Jesus ay sinabi sa kanila, Hindi 
mangyayari ito sa mga tao; datapuwa't sa Dios ang 
lahat ng mga bagay ay mangyayari. 

Nang magkagayo'y sumagot si Pedro at sinabi sa 
kaniya, Narito, iniwan namin ang lahat, at 
nagsisunod sa iyo: ano nga baga ang kakamtin 
namin? 

At sinabi ni Jesus sa kanila, Katotohanang 
sinasabi ko sa inyo, na kayong nagsisunod sa akin, 
sa pagbabagong lahi pagka uupo na ang Anak ng tao 
sa luklukan ng kaniyang kaluwalhatian, kayo nama'y 
magsisiupo sa labingdalawang luklukan, upang 
magsihukom sa labingdalawang angkan ng Israel. 

At ang bawa't magiwan ng mga bahay, o mga kapatid 
na lalake, o mga kapatid na babae, o ama, o ina, o 
mga anak, o mga lupa, dahil sa aking pangalan, ay 
tatanggap ng tigisang daan, at magsisipagmana ng 
walang hanggang buhay. 

Datapuwa't maraming mga una na mangahuhuli; at mga 
huli na mangauuna. 

Sapagka't ang kaharian ng langit ay tulad sa isang 
tao na puno ng sangbahayan, na lumabas 
pagkaumagang-umaga, upang umupa ng manggagawa sa 
kaniyang ubasan. 

At nang makipagkasundo na siya sa mga manggagawa 
sa isang denario sa bawa't araw, ay isinugo niya 
sila sa kaniyang ubasan. 

At siya'y lumabas nang malapit na ang ikatlong 
oras, at nakita ang mga iba sa pamilihan na 
nangakatayong walang ginagawa; 

At sinabi niya sa kanila, Magsiparoon din naman 
kayo sa ubasan, at bibigyan ko kayo ng nasa 
katuwiran. At nagsiyaon ng kanilang lakad sa 
ubasan. 

Lumabas siyang muli nang malapit na ang mga oras 
na ikaanim at ikasiyam, at gayon din ang ginawa. 

At lumabas siya nang malapit na ang ikalabingisang 
oras at nakasumpong siya ng mga iba na 
nangakatayo; at sinabi niya sa kanila, Bakit 
kayo'y nangakatayo rito sa buong maghapon na 
walang ginagawa? 

At sinabi nila sa kaniya, Sapagka't sinoma'y 
walang umupa sa amin. Sinabi niya sa kanila, 
Magsiparito din naman kayo sa ubasan. 

At nang dumating ang hapon, sinabi ng panginoon ng 
ubasan sa kaniyang katiwala, Tawagin mo ang mga 
manggagawa, at bayaran mo sila ng kaupahan sa 
kanila, na mula sa mga huli hanggang sa mga una. 

At paglapit ng mga inupahan nang malapit na ang 
ikalabingisang oras ay tumanggap bawa't tao ng 
isang denario. 

At nang magsilapit ang mga nauna, ang isip nila'y 
magsisitanggap sila ng higit; at sila'y 
nagsitanggap din bawa't tao ng isang denario. 

At nang kanilang tanggapin ay nangagbulongbulong 
laban sa puno ng sangbahayan, 

Na nangagsasabi, Isa lamang oras ang ginugol 
nitong mga huli, sila'y ipinantay mo sa amin, na 
aming binata ang hirap sa maghapon at ang init na 
nakasusunog. 

Datapuwa't siya'y sumagot at sinabi sa isa sa 
kanila, Kaibigan, hindi kita iniiring: hindi baga 
nakipagkayari ka sa akin sa isang denario? 

Kunin mo ang ganang iyo, at humayo ka sa iyong 
lakad; ibig kong bigyan itong huli, nang gaya rin 
sa iyo. 

Hindi baga matuwid sa aking gawin ang ibig ko sa 
aking pag-aari? o masama ang mata mo, sapagka't 
ako'y mabuti? 

Kaya't ang mga una'y mangahuhuli, at ang mga huli 
ay mangauuna. 

Samantalang umaahon si Jesus, ay bukod niyang 
isinama ang labingdalawang alagad, at sa daa'y 
sinabi niya sa kanila, 

Narito, nagsisiahon tayo sa Jerusalem; at ibibigay 
ang Anak ng tao sa mga pangulong saserdote at sa 
mga eskriba; at kanilang hahatulang siya'y 
patayin, 

At ibibigay siya sa mga Gentil upang siya'y 
kanilang alimurahin, at hampasin, at ipako sa 
krus: at sa ikatlong araw siya'y ibabangon. 

Nang magkagayo'y lumapit sa kaniya ang ina ng mga 
anak na lalake ni Zebedeo, na kasama ang kaniyang 
mga anak na lalake na siya'y sinamba, at may 
hinihinging isang bagay sa kaniya. 

At sinabi niya sa kaniya, Ano ang ibig mo? Sinabi 
niya sa kaniya, Ipagutos mo na itong aking 
dalawang anak ay magsiupo, ang isa sa iyong kanan, 
at ang isa sa iyong kaliwa, sa iyong kaharian. 

Nguni't sumagot si Jesus at sinabi, Hindi ninyo 
nalalaman ang inyong hinihingi. Mangyayari bagang 
inuman ninyo ang sarong malapit nang aking 
iinuman? Sa kaniya'y sinabi nila, Mangyayari. 

Sinabi niya sa kanila, Katotohanang iinuman ninyo 
ang aking saro: datapuwa't ang maupo sa aking 
kanan, at sa aking kaliwa, ay hindi sa akin ang 
pagbibigay; datapuwa't yaon ay para sa kanila na 
mga pinaghandaan ng aking Ama. 

At nang marinig ito ng sangpu, ay nangagalit laban 
sa dalawang magkapatid. 

Datapuwa't sila'y pinalapit ni Jesus sa kaniya, at 
sinabi, Nalaman ninyo na ang mga pinuno ng mga 
Gentil ay nangapapapanginoon sa kanila, at ang 
kanilang mga dakila ay nagsisigamit ng 
kapamahalaan sa kanila. 

Sa inyo'y hindi magkakagayon: kundi ang sinomang 
magibig na dumakila sa inyo ay magiging lingkod 
ninyo; 

At sinomang magibig na maging una sa inyo ay 
magiging alipin ninyo: 

Gayon din naman ang Anak ng tao ay hindi naparito 
upang paglingkuran, kundi upang maglingkod, at 
ibigay ang kaniyang buhay na pangtubos sa marami. 

At nang sila'y magsialis sa Jerico, ay sumunod sa 
kaniya ang lubhang maraming tao. 

At narito, ang dalawang lalaking bulag na 
nangakaupo sa tabi ng daan, pagkarinig nilang 
nagdaraan si Jesus, ay nangagsisigaw, na 
nagsisipagsabi, Panginoon, mahabag ka sa amin, 
ikaw na Anak ni David. 

At pinagwikaan sila ng karamihan, upang sila'y 
magsitahimik: datapuwa't sila'y lalong 
nangagsisigaw, na nagsisipagsabi, Panginoon, 
mahabag ka sa amin, ikaw na Anak ni David. 

At tumigil si Jesus, at sila'y tinawag, at sinabi, 
Ano ang ibig ninyong gawin ko sa inyo? 

Sinabi nila sa kaniya, Panginoon, na mangadilat 
ang mga mata namin. 

At si Jesus, sa pagkahabag, ay hinipo ang kanilang 
mga mata, at pagdaka'y nagsitanggap sila ng 
kanilang paningin; at nagsisunod sa kaniya. 

At nang malapit na sila sa Jerusalem, at 
magsidating sa Betfage, sa bundok ng mga Olivo, ay 
nagsugo nga si Jesus ng dalawang alagad, 

Na sinasabi sa kanila, Magsiparoon kayo sa nayong 
nasa tapat ninyo, at pagdaka'y masusumpungan ninyo 
ang isang nakatali na babaing asno, na may 
kasamang isang batang asno: kalagin ninyo, at 
dalhin ninyo sa akin. 

At kung ang sinoman ay magsabi ng anoman sa inyo, 
ay sasabihin ninyo, Kinakailangan sila ng 
Panginoon; at pagdaka'y kaniyang ipadadala sila. 

Nangyari nga ito, upang matupad ang sinalita sa 
pamamagitan ng propeta, na nagsasabi, 

Sabihin ninyo sa anak na babae ng Sion: Narito, 
ang Hari mo'y pumaparito sa iyo, Na maamo, at 
nakasakay sa isang asno, At sa isang batang asno 
na anak ng babaing asno. 

At nagsiparoon ang mga alagad, at ginawa ang ayon 
sa ipinagutos ni Jesus sa kanila, 

At kanilang dinala ang babaing asno, at ang batang 
asno, at inilagay nila sa ibabaw ng mga ito ang 
kanilang mga damit; at dito siya'y sumakay. 

At inilalatag sa daan ng kalakhang bahagi ng 
karamihan ang kanilang mga damit; at ang mga iba'y 
nagsiputol ng mga sanga ng mga punong kahoy, at 
inilalatag sa daan. 

At ang mga karamihang nangasa unahan niya, at ang 
nagsisunod, ay nagsisigawan, na nagsisipagsabi, 
Hosana sa Anak ni David: Mapalad ang pumaparito sa 
pangalan ng Panginoon: Hosana sa kataastaasan. 

At nang pumasok si Jesus sa Jerusalem, ay 
nagkagulo ang buong bayan, na nagsasabi, Sino kaya 
ito? 

At sinabi ng mga karamihan, Ito'y ang propeta, 
Jesus, na taga Nazaret ng Galilea. 

At pumasok si Jesus sa templo ng Dios, at itinaboy 
niya ang lahat na nangagbibili at nangamimili sa 
templo, at ginulo niya ang mga dulang ng mga 
mamamalit ng salapi, at ang mga upuan ng mga 
nagbibili ng mga kalapati; 

At sinabi niya sa kanila, Nasusulat, Ang aking 
bahay ay tatawaging bahay-panalanginan, datapuwa't 
ginagawa ninyong yungib ng mga tulisan. 

At nagsilapit sa kaniya sa templo ang mga bulag at 
mga pilay, at sila'y kaniyang pinagaling. 

Datapuwa't nang makita ng mga pangulong saserdote 
at ng mga eskriba ang mga katakatakang bagay na 
kaniyang ginawa, at ang mga batang nagsisigawan sa 
templo at nangagsasabi, Hosana sa Anak ni David; 
ay nangagalit sila, 

At sinabi nila sa kaniya, Naririnig mo baga ang 
sinasabi ng mga ito? At sinabi sa kanila ni Jesus, 
Oo: kailan man baga'y hindi ninyo nabasa, Mula sa 
bibig ng mga sanggol at ng mga sumususo ay iyong 
nilubos ang pagpupuri? 

At sila'y kaniyang iniwan, at pumaroon sa labas ng 
bayan sa Betania, at nakipanuluyan doon. 

Pagka umaga nga nang siya'y bumabalik sa bayan, 
nagutom siya. 

At pagkakita sa isang puno ng igos sa tabi ng 
daan, ay kaniyang nilapitan, at walang 
nasumpungang anoman doon, kundi mga dahon lamang; 
at sinabi niya rito, Mula ngayo'y huwag kang 
magbunga kailan man. At pagdaka'y natuyo ang puno 
ng igos. 

At nang makita ito ng mga alagad, ay nangagtaka 
sila, na nangagsasabi, Ano't pagdaka'y natuyo ang 
puno ng igos? 

At sumagot si Jesus at sinabi sa kanila, 
Katotohanang sinasabi ko sa inyo, Kung kayo'y may 
pananampalataya, at di mangagaalinlangan, hindi 
lamang mangagagawa ninyo ang nangyari sa puno ng 
igos, kundi maging sabihin ninyo sa bundok na ito, 
mapataas ka, at mapasugba ka sa dagat, ay 
mangyayari. 

At lahat ng mga bagay na inyong hihingin sa 
panalangin, na may pananampalataya, ay inyong 
tatanggapin. 

At pagpasok niya sa templo, ay nagsilapit sa 
kaniya ang mga pangulong saserdote at ang 
matatanda sa bayan, samantalang siya'y nagtuturo, 
at nangagsabi, Sa anong kapamahalaan ginagawa mo 
ang mga bagay na ito? at sino ang sa iyo'y 
nagbigay ng kapamahalaang ito? 

At sumagot si Jesus at sa kanila'y sinabi, 
Tatanungin ko rin naman kayo ng isang tanong, na 
kung inyong sasabihin sa akin, ay sasabihin ko 
naman sa inyo kung sa anong kapamahalaan ginagawa 
ko ang mga bagay na ito. 

Ang bautismo ni Juan, saan baga nagmula? sa langit 
o sa mga tao? At kanilang pinagkatuwiranan sa 
kanilang sarili, na nangagsasabi, Kung sabihin 
natin, Sa langit; sasabihin niya sa atin, Bakit 
nga hindi ninyo siya pinaniwalaan? 

Datapuwa't kung sasabihin, Sa mga tao; 
nangatatakot tayo sa karamihan; sapagka't 
kinikilala ng lahat na propeta si Juan. 

At sila'y nagsisagot kay Jesus, at sinabi, Hindi 
namin nalalaman. Kaniyang sinabi naman sa kanila, 
Hindi ko rin naman sasabihin sa inyo kung sa anong 
kapamahalaan ginagawa ko ang mga bagay na ito. 

Datapuwa't ano sa akala ninyo? Isang taong may 
dalawang anak; at lumapit siya sa una, at sinabi, 
Anak, pumaroon at gumawa ka ngayon sa ubasan. 

At sinagot niya at sinabi, Ayaw ko: datapuwa't 
nagsisi siya pagkatapos, at naparoon. 

At siya'y lumapit sa ikalawa, at gayon din ang 
sinabi. At sumagot siya at sinabi, Ginoo, ako'y 
paroroon: at hindi naparoon. 

Alin baga sa dalawa ang gumanap ng kalooban ng 
kaniyang ama? Sinabi nila, Ang una. Sinabi sa 
kanila ni Jesus, Katotohanang sinasabi ko sa inyo, 
na ang mga maniningil ng buwis at ang mga patutot 
ay nangauuna sa inyo ng pagpasok sa kaharian ng 
Dios. 

Sapagka't naparito si Juan sa inyo sa daan ng 
katuwiran, at hindi ninyo siya pinaniwalaan; 
datapuwa't pinaniwalaan siya ng mga maniningil ng 
buwis at ng mga patutot: at kayo, sa pagkakita 
ninyo nito, ay hindi man kayo nangagsisi 
pagkatapos, upang kayo'y magsipaniwala sa kaniya. 

Pakinggan ninyo ang isa pang talinghaga: May isang 
tao, na puno ng sangbahayan, na nagtanim ng isang 
ubasan, at binakuran niya ng mga buhay na punong 
kahoy sa palibot, at humukay roon ng isang pisaan 
ng ubas, at nagtayo ng isang bantayan, at 
ipinagkatiwala yaon sa mga magsasaka, at napasa 
ibang lupain. 

At nang malapit na ang panahon ng pamumunga, ay 
sinugo ang kaniyang mga alipin sa mga magsasaka, 
upang tanggapin ang kaniyang bunga. 

At pinaghawakan ng mga magsasaka ang kaniyang mga 
alipin, at hinampas nila ang isa, at ang isa'y 
pinatay, at ang isa'y binato. 

Muling sinugo niya ang ibang mga alipin, na 
mahigit pa sa nangauna; at ginawa rin sa kanila 
ang gayon ding paraan. 

Datapuwa't pagkatapos ay sinugo niya sa kanila ang 
kaniyang anak na lalake, na nagsasabi, Igagalang 
nila ang aking anak. 

Datapuwa't nang makita ng mga magsasaka ang anak, 
ay nangagusapan sila, Ito ang tagapagmana; 
halikayo, siya'y ating patayin, at kunin natin ang 
kaniyang mana. 

At siya'y hinawakan nila, at itinaboy siya sa 
ubasan, at pinatay siya. 

Pagdating nga ng panginoon ng ubasan, ano kaya ang 
gagawin sa mga magsasakang yaon? 

Sinabi nila sa kaniya, Pupuksaing walang awa ang 
mga tampalasang yaon, at ibibigay ang ubasan sa 
mga ibang magsasaka, na sa kaniya'y mangagbibigay 
ng mga bunga sa kanilang kapanahunan. 

Sinabi sa kanila ni Jesus, Kailan man baga'y hindi 
ninyo nabasa sa mga kasulatan, Ang batong 
itinakuwil ng nangagtatayo ng gusali, Ang siya 
ring ginawang pangulo sa panulok; Ito'y mula sa 
Panginoon, At ito'y kagilagilalas sa harap ng 
ating mga mata? 

Kaya nga sinasabi ko sa inyo, Aalisin sa inyo ang 
kaharian ng Dios, at ibibigay sa isang bansang 
nagkakabunga. 

At ang mahulog sa ibabaw ng batong ito ay 
madudurog: datapuwa't sinomang kaniyang 
malagpakan, ay pangangalating gaya ng alabok. 

At nang marinig ng mga pangulong saserdote at ng 
mga Fariseo ang kaniyang mga talinghaga, ay 
kanilang napaghalata na sila ang kaniyang 
pinagsasalitaan. 

At nang sila'y nagsisihanap ng paraang siya'y 
mahuli, ay nangatakot sila sa karamihan, sapagka't 
ipinalalagay nito na siya'y propeta. 

At sumagot si Jesus at muling pinagsalitaan sila 
sa mga talinghaga, na sinasabi, 

Tulad ang kaharian ng langit sa isang hari na 
naghanda ng piging ng kasalan ng kaniyang anak na 
lalake, 

At sinugo ang kaniyang mga alipin upang tawagin 
ang mga inanyayahan sa piging ng kasalan: at 
sila'y ayaw magsidalo. 

Muling nagsugo siya sa ibang mga alipin, na 
sinasabi, Sabihin ninyo sa mga inanyayahan, 
Narito, inihanda ko na ang aking piging; pinatay 
ko ang aking mga baka at mga hayop na matataba, at 
ang lahat ng mga bagay ay nahahanda na: 
magsiparito kayo sa piging ng kasalan. 

Datapuwa't hindi nila pinansin, at sila'y 
nagsiyaon sa kanilang lakad, ang isa'y sa kaniyang 
sariling bukid, ang isa'y sa kaniyang mga kalakal; 

At hinawakan ng mga iba ang kaniyang mga alipin, 
at sila'y dinuwahagi, at pinagpapatay. 

Datapuwa't ang hari ay nagalit; at sinugo ang 
kaniyang mga hukbo, at pinuksa ang mga 
mamamataytaong yaon, at sinunog ang kanilang 
bayan. 

Nang magkagayo'y sinabi niya sa kaniyang mga 
alipin, Nahahanda ang kasalan, nguni't hindi 
karapatdapat ang mga inanyayahan. 

Magsiparoon nga kayo sa mga likuang lansangan, at 
anyayahan ninyo sa piging ng kasalan ang lahat 
ninyong mangasumpungan. 

At nagsilabas ang mga aliping yaon sa mga 
lansangan, at kanilang tinipon ang lahat nilang 
nangasumpungan, masasama at mabubuti: at napuno ng 
mga panauhin ang kasalan. 

Datapuwa't pagpasok ng hari upang tingnan ang mga 
panauhin, ay doo'y nakita niya ang isang tao na 
hindi nararamtan ng damit-kasalan: 

At sinabi niya sa kaniya, Kaibigan, ano't pumasok 
ka rito na walang damit-kasalan? At siya'y naumid. 

Nang magkagayo'y sinabi ng hari sa mga 
naglilingkod, Gapusin ninyo ang mga paa at mga 
kamay niya, at itapon ninyo siya sa kadiliman sa 
labas; diyan na nga ang pagtangis at ang 
pagngangalit ng mga ngipin. 

Sapagka't marami ang mga tinawag, datapuwa't 
kakaunti ang mga nahirang. 

Nang magkagayo'y nagsialis ang mga Fariseo, at 
nangagsanggunian sila kung paano kayang mahuhuli 
nila siya sa kaniyang pananalita. 

At sinugo nila sa kaniya ang kanilang mga alagad, 
na kasama ng mga Herodiano, na nagsisipagsabi, 
Guro, nalalaman naming ikaw ay totoo, at itinuturo 
mong may katotohanan ang daan ng Dios, at hindi ka 
nangingimi kanino man: sapagka't hindi ka 
nagtatangi ng tao. 

Sabihin mo nga sa amin, Ano sa akala mo? Matuwid 
bagang bumuwis kay Cesar, o hindi? 

Datapuwa't napagkikilala ni Jesus ang kanilang 
kasamaan, at sinabi sa kanila, Bakit ninyo ako 
tinutukso, kayong mga mapagpaimbabaw? 

Ipakita ninyo sa akin ang salaping pangbuwis. At 
dinala nila sa kaniya ang isang denario. 

At sinabi niya sa kanila, Kanino ang larawang ito 
at ang nasusulat? 

Sinabi nila sa kaniya, Kay Cesar. Nang magkagayo'y 
sinabi niya sa kanila, Kaya't ibigay ninyo kay 
Cesar ang sa kay Cesar; at sa Dios ang sa Dios. 

At pagkarinig nila nito ay nagsipanggilalas sila, 
at siya'y iniwan, at nagsiyaon. 

Nang araw na yaon ay nagsilapit sa kaniya ang mga 
Saduceo, na nangagsasabing walang pagkabuhay na 
maguli: at siya'y kanilang tinanong, 

Na sinasabi, Guro, sinabi ni Moises, Kung mamatay 
na walang mga anak ang isang lalake, ay magasawa 
ang kaniyang kapatid na lalake sa asawa niya, at 
magkakaanak sa kaniyang kapatid na lalake. 

Nagkaroon nga sa amin ng pitong magkakapatid na 
lalake: at nagasawa ang panganay at namatay, at 
sapagka't hindi siya nagkaanak ay iniwan niya ang 
kaniyang asawa sa kaniyang kapatid na lalake; 

Gayon din naman ang nangyari sa pangalawa, at sa 
pangatlo, hanggang sa ikapito. 

At sa kahulihulihan nilang lahat, ay namatay ang 
babae. 

Sa pagkabuhay ngang maguli sino kaya doon sa pito 
ang magiging asawa? sapagka't siya'y naging asawa 
nilang lahat. 

Nguni't sumagot si Jesus at sinabi sa kanila, 
Nangagkakamali kayo, sa hindi pagkaalam ng mga 
kasulatan, ni ng kapangyarihan man ng Dios. 

Sapagka't sa pagkabuhay na maguli ay hindi na 
mangagaasawa, ni mga papagaasawahin pa, kundi gaya 
ng mga anghel sa langit. 

Datapuwa't tungkol sa pagkabuhay na maguli ng mga 
patay, hindi baga ninyo nabasa ang sinalita sa 
inyo ng Dios, na nagsasabi, 

Ako ang Dios ni Abraham, at ang Dios ni Isaac, at 
ang Dios ni Jacob? Ang Dios ay hindi Dios ng mga 
patay, kundi ng mga buhay. 

At nang marinig ito ng karamihan ay nangagtaka sa 
kaniyang aral. 

Datapuwa't nang marinig ng mga Fariseo na kaniyang 
napatahimik ang mga Saduceo, ay nangagkatipon 
sila. 

At isa sa kanila, na tagapagtanggol ng kautusan, 
ay tinanong siya ng isang tanong, upang siya'y 
tuksuhin: 

Guro, alin baga ang dakilang utos sa kautusan? 

At sinabi sa kaniya, Iibigin mo ang Panginoon mong 
Dios ng buong puso mo, at ng buong kaluluwa mo, at 
ng buong pagiisip mo. 

Ito ang dakila at pangunang utos. 

At ang pangalawang katulad ay ito, Iibigin mo ang 
iyong kapuwa na gaya ng iyong sarili. 

Sa dalawang utos na ito'y nauuwi ang buong 
kautusan, at ang mga propeta. 

Habang nangagkakatipon nga ang mga Fariseo, ay 
tinanong sila ni Jesus ng isang tanong. 

Na sinasabi, Ano ang akala ninyo tungkol kay 
Cristo? kanino bagang anak siya? Sinabi nila sa 
kaniya, kay David. 

Sinabi niya sa kanila, Kung gayo'y bakit tinatawag 
siya ni David na Panginoon, sa espiritu, na 
nagsasabi, 

Sinabi ng Panginoon sa aking Panginoon, Maupo ka 
sa aking kanan, Hanggang sa ilagay ko ang iyong 
mga kaaway sa ilalim ng iyong mga paa? 

Kung tinatawag nga siya ni David na Panginoon, 
paanong siya'y kaniyang anak? 

At wala sinomang nakasagot sa kaniya ng isang 
salita, ni wala sinomang nangahas buhat sa araw na 
yaon na tumanong pa sa kaniya ng anomang mga 
tanong. 

Nang magkagayo'y nagsalita si Jesus sa mga 
karamihan at sa kaniyang mga alagad, 

Na nagsasabi, Nagsisiupo ang mga eskriba at mga 
Fariseo sa luklukan ni Moises. 

Lahat nga ng mga bagay na sa inyo'y kanilang 
ipagutos, ay gawin ninyo at ganapin: datapuwa't 
huwag kayong magsigawa ng alinsunod sa kanilang 
mga gawa; sapagka't kanilang sinasabi, at hindi 
ginagawa. 

Oo, sila'y nangagbibigkis ng mabibigat na pasan at 
mahihirap na dalhin, at ipinapasan nila sa mga 
balikat ng mga tao; datapuwa't ayaw man lamang 
nilang kilusin ng kanilang daliri. 

Datapuwa't ginagawa nila ang lahat ng kanilang mga 
gawa upang mangakita ng mga tao: sapagka't 
nangagpapalapad sila ng kanilang mga pilakteria, 
at nangagpapalapad ng mga laylayan ng kanilang mga 
damit, 

At iniibig ang mga pangulong dako sa mga pigingan, 
at ang mga pangulong luklukan sa mga sinagoga, 

At pagpugayan sa mga pamilihan, at ang sila'y 
tawagin ng mga tao, Rabi. 

Datapuwa't kayo'y huwag patawag na Rabi: sapagka't 
iisa ang inyong guro, at kayong lahat ay 
magkakapatid. 

At huwag ninyong tawaging inyong ama ang sinomang 
tao sa lupa: sapagka't iisa ang inyong ama, sa 
makatuwid baga'y siya na nasa langit. 

Ni huwag kayong patawag na mga panginoon; 
sapagka't iisa ang inyong panginoon, sa makatuwid 
baga'y ang Cristo. 

Datapuwa't ang pinakadakila sa inyo ay magiging 
lingkod ninyo. 

At sinomang nagmamataas ay mabababa; at sinomang 
nagpapakababa ay matataas. 

Datapuwa't sa aba ninyo, mga eskriba at mga 
Fariseo, mga mapagpaimbabaw! sapagka't sinasarhan 
ninyo ang kaharian ng langit laban sa mga tao: 
sapagka't kayo'y hindi na nagsisipasok, at ang 
nagsisipasok man ay ayaw ninyong bayaang 
mangakapasok. 

Sa aba ninyo, mga eskriba't mga Fariseo, mga 
mapagpaimbabaw! Sapagka't sinasakmal ninyo ang mga 
bahay ng mga babaing bao, at inyong dinadahilan 
ang mahahabang panalangin: kaya't magsisitanggap 
kayo ng lalong mabigat na parusa. 

Sa aba ninyo, mga eskriba at mga Fariseo, mga 
mapagpaimbabaw! sapagka't inyong nililibot ang 
dagat at ang lupa sa paghanap ng isa ninyong 
makakampi; at kung siya'y magkagayon na, ay inyong 
ginagawa siyang makaibayo pang anak ng impierno 
kay sa inyong sarili. 

Sa aba ninyo, kayong mga tagaakay na bulag, na 
inyong sinasabi, Kung ipanumpa ninoman ang templo, 
ay walang anoman; datapuwa't kung ipanumpa ninoman 
ang ginto ng templo, ay nagkakautang nga siya. 

Kayong mga mangmang at mga bulag: sapagka't alin 
baga ang lalong dakila, ang ginto, o ang templong 
bumabanal sa ginto? 

At, kung ipanumpa ninoman ang dambana, ay walang 
anoman; datapuwa't kung ipanumpa ninoman ang 
handog na nasa ibabaw nito, ay nagkakautang nga 
siya. 

Kayong mga bulag: sapagka't alin baga ang lalong 
dakila, ang handog, o ang dambana na bumabanal sa 
handog? 

Kaya't ang nanunumpa sa pamamagitan ng dambana, ay 
ipinanunumpa ito, at ang lahat ng mga bagay na 
nangasa ibabaw nito. 

At ang nanunumpa sa pamamagitan ng templo, ay 
ipinanumpa ito, at yaong tumatahan sa loob nito. 

Ang nanunumpa sa pamamagitan ng langit, ay 
ipinanumpa ang luklukan ng Dios, at yaong 
nakaluklok doon. 

Sa aba ninyo, mga eskriba at mga Fariseo, mga 
mapagpaimbabaw! sapagka't nangagbibigay kayo ng sa 
ikapu ng yerbabuena, at ng anis at ng komino, at 
inyong pinababayaang di ginagawa ang lalong 
mahahalagang bagay ng kautusan, na dili iba't ang 
katarungan, at ang pagkahabag, at ang 
pananampalataya: datapuwa't dapat sana ninyong 
gawin ang mga ito, at huwag pabayaang di gawin 
yaong iba. 

Kayong mga tagaakay na bulag na inyong sinasala 
ang lamok, at nilulunok ninyo ang kamelyo! 

Sa aba ninyo, mga eskriba at mga Fariseo, mga 
mapagpapaimbabaw! sapagka't inyong nililinis ang 
labas ng saro at ng pinggan, datapuwa't sa loob ay 
puno sila ng panglulupig at katakawan. 

Ikaw bulag na Fariseo, linisin mo muna ang loob ng 
saro at ng pinggan, upang luminis naman ang 
kaniyang labas. 

Sa aba ninyo, mga eskriba at mga Fariseo, mga 
mapagpaimbabaw! sapagka't tulad kayo sa mga 
libingang pinaputi, na may anyong maganda sa 
labas, datapuwa't sa loob ay puno ng mga buto ng 
mga patay na tao, at ng lahat na karumaldumal. 

Gayon din naman kayo, sa labas ay nangagaanyong 
matuwid sa mga tao, datapuwa't sa loob ay puno 
kayo ng pagpapaimbabaw at ng katampalasanan. 

Sa aba ninyo, mga eskriba at mga Fariseo, mga 
mapagpaimbabaw! sapagka't itinatayo ninyo ang mga 
libingan ng mga propeta, at inyong ginayakan ang 
mga libingan ng mga matuwid, 

At sinasabi ninyo, Kung kami sana ang nangabubuhay 
nang mga kaarawan ng aming mga magulang disi'y 
hindi kami nangakaramay nila sa dugo ng mga 
propeta. 

Kaya't kayo'y nangagpapatotoo sa inyong sarili, na 
kayo'y mga anak niyaong mga nagsipatay ng mga 
propeta. 

Punuin nga ninyo ang takalan ng inyong mga 
magulang. 

Kayong mga ahas, kayong mga lahi ng mga ulupong, 
paanong mangakawawala kayo sa kahatulan sa 
impierno? 

Kaya't, narito, sinusugo ko sa inyo ang mga 
propeta, at mga pantas na lalake, at mga eskriba: 
ang mga iba sa kanila'y inyong papatayin at 
ipapako sa krus; at ang mga iba sa kanila'y inyong 
hahampasin sa inyong mga sinagoga, at sila'y 
inyong paguusigin sa bayan-bayan: 

Upang mabubo sa inyo ang lahat na matuwid na dugo 
na nabuhos sa ibabaw ng lupa, buhat sa dugo ng 
matuwid na si Abel hanggang sa dugo ni Zacarias na 
anak ni Baraquias na pinatay ninyo sa pagitan ng 
santuario at ng dambana. 

Katotohanang sinasabi ko sa inyo, Ang lahat ng mga 
bagay na ito ay darating sa lahing ito. 

Oh Jerusalem, Jerusalem, na pumapatay sa mga 
propeta, at bumabato sa mga sinusugo sa kaniya! 
makailang inibig kong tipunin ang iyong mga anak, 
na gaya ng pagtitipon ng inahing manok sa kaniyang 
mga sisiw sa ilalim ng kaniyang mga pakpak, ay 
ayaw kayo! 

Narito, ang inyong bahay ay iniiwan sa inyong 
wasak. 

Sapagka't sinasabi ko sa inyo, Buhat ngayon ay 
hindi ninyo ako makikita, hanggang sa inyong 
sabihin, Mapalad ang pumaparito sa pangalan ng 
Panginoon. 

At lumabas si Jesus sa templo, at payaon sa 
kaniyang lakad; at nagsilapit sa kaniya ang 
kaniyang mga alagad upang sa kaniya'y ipamalas ang 
mga gusali ng templo. 

Datapuwa't siya'y sumagot at sa kanila'y sinabi, 
Hindi baga ninyo nangakikita ang lahat ng mga 
bagay na ito? katotohanang sinasabi ko sa inyo, 
Dito'y walang maiiwang isang bato sa ibabaw ng 
ibang bato, na hindi ibabagsak. 

At samantalang siya'y nakaupo sa bundok ng mga 
Olivo, ay nagsilapit sa kaniya ng bukod ang mga 
alagad, na nagsisipagsabi, Sabihin mo sa amin, 
kailan mangyayari ang mga bagay na ito? at ano ang 
magiging tanda ng iyong pagparito, at ng katapusan 
ng sanglibutan? 

At sumagot si Jesus at sinabi sa kanila, 
Mangagingat kayo na huwag kayong mailigaw ninoman. 

Sapagka't marami ang magsisiparito sa aking 
pangalan, na mangagsasabi, Ako ang Cristo; at 
ililigaw ang marami. 

At mangakakarinig kayo ng mga digmaan at mga 
alingawngaw ng mga digmaan; ingatan ninyo na huwag 
kayong magulumihanan: sapagka't kinakailangang 
ito'y mangyari datapuwa't hindi pa ang wakas. 

Sapagka't magsisitindig ang bansa laban sa bansa, 
at ang kaharian laban sa kaharian; at magkakagutom 
at lilindol sa iba't ibang dako. 

Datapuwa't ang lahat ng mga bagay na ito ay siyang 
pasimula ng kahirapan. 

Kung magkagayo'y ibibigay kayo sa kapighatian, at 
kayo'y papatayin: at kayo'y kapopootan ng lahat ng 
mga bansa dahil sa aking pangalan. 

At kung magkagayo'y maraming mangatitisod, at 
mangagkakanuluhan ang isa't isa, at 
mangagkakapootan ang isa't isa. 

At magsisibangon ang maraming bulaang propeta, at 
kanilang ililigaw ang marami. 

At dahil sa pagsagana ng katampalasanan, ang 
pagibig ng marami ay lalamig. 

Datapuwa't ang magtitiis hanggang sa wakas ay 
siyang maliligtas. 

At ipangangaral ang evangeliong ito ng kaharian sa 
buong sanglibutan sa pagpapatotoo sa lahat ng mga 
bansa; at kung magkagayo'y darating ang wakas. 

Kaya nga pagkakita ninyo ng kasuklamsuklam na 
paninira, na sinalita sa pamamagitan ng propeta 
Daniel, na natatayo sa dakong banal (unawain ng 
bumabasa), 

Kung magkagayo'y magsitakas sa mga bundok ang 
nangasa Judea: 

Ang nasa bubungan ay huwag bumaba upang maglabas 
ng mga bagay sa loob ng kaniyang bahay: 

At ang nasa bukid ay huwag magbalik upang kumuha 
ng kaniyang balabal. 

Datapuwa't sa aba ng nangagdadalang-tao at 
nangagpapasuso sa mga araw na yaon! 

At magsipanalangin kayo na huwag mangyari ang 
pagtakas ninyo sa panahong taginaw, o sa sabbath 
man: 

Sapagka't kung magkagayo'y magkakaroon ng malaking 
kapighatian, na ang gayo'y di pa nangyayari buhat 
sa pasimula ng sanglibutan hanggang ngayon, at ni 
hindi na mangyayari kailan man. 

At malibang paikliin ang mga araw na yaon, ay 
walang lamang makaliligtas: datapuwa't dahil sa 
mga hirang ay paiikliin ang mga araw na yaon. 

Kung magkagayon, kung may magsabi sa inyong 
sinomang tao, Narito ang Cristo, o, Nariyan; huwag 
ninyong paniwalaan. 

Sapagka't may magsisilitaw na mga bulaang Cristo, 
at mga bulaang propeta, at mangagpapakita ng mga 
dakilang tanda at mga kababalaghan; ano pa't 
ililigaw, kung maaari, pati ng mga hirang. 

Narito, ipinagpauna ko nang sinabi sa inyo. 

Kaya nga kung sa inyo'y kanilang sasabihin, 
Narito, siya'y nasa ilang; huwag kayong 
magsilabas: Narito, siya'y nasa mga silid; huwag 
ninyong paniwalaan. 

Sapagka't gaya ng kidlat na kumikidlat sa 
silanganan, at nakikita hanggang sa kalunuran; 
gayon din naman ang pagparito ng Anak ng tao. 

Saan man naroon ang bangkay, ay doon 
mangagkakatipon ang mga uwak. 

Datapuwa't karakarakang pagkatapos ng kapighatian 
sa mga araw na yaon ay magdidilim ang araw, at ang 
buwan ay hindi magbibigay ng kaniyang liwanag, at 
mangalalaglag ang mga bituin mula sa langit, at 
magsisipangatal ang mga kapangyarihan sa mga 
langit: 

At kung magkagayo'y lilitaw ang tanda ng Anak ng 
tao sa langit: at kung magkagayo'y magsisitaghoy 
ang lahat ng mga angkan sa lupa, at mangakikita 
nila ang Anak ng tao na napaparitong sumasa mga 
alapaap ng langit na may kapangyarihan at dakilang 
kaluwalhatian. 

At susuguin ang kaniyang mga anghel na may 
matinding pakakak, at kanilang titipunin ang 
kaniyang mga hinirang mula sa apat na hangin ng 
sanglibutan, mula sa isang dulo ng langit hanggang 
sa kabila. 

Sa puno ng igos nga ay pagaralan ninyo ang 
kaniyang talinghaga: pagka nananariwa ang kaniyang 
sanga, at sumusupling ang mga dahon, ay nalalaman 
ninyo na malapit na ang tagaraw; 

Gayon din naman kayo, pagka nangakita ninyo ang 
lahat ng mga bagay na ito, ay talastasin ninyo na 
siya'y malapit na, nasa mga pintuan nga. 

Katotohanang sinasabi ko sa inyo, Hindi lilipas 
ang lahing ito, hanggang sa mangaganap ang lahat 
ng mga bagay na ito. 

Ang langit at ang lupa ay lilipas, datapuwa't ang 
aking mga salita ay hindi lilipas. 

Nguni't tungkol sa araw at oras na yaon walang 
makakaalam, kahit ang mga anghel sa langit, kahit 
ang Anak, kundi ang Ama lamang. 

At kung paano ang mga araw ni Noe, gayon din naman 
ang pagparito ng Anak ng tao. 

Sapagka't gaya ng mga araw bago nagkagunaw, sila'y 
nagsisikain at nagsisiinom, at nangagaasawa at 
pinapapagaasawa, hanggang sa araw na pumasok si 
Noe sa daong, 

At hindi nila nalalaman hanggang sa dumating ang 
paggunaw, at sila'y tinangay na lahat; ay gayon 
din naman ang pagparito ng Anak ng tao. 

Kung magkagayo'y sasa bukid ang dalawang lalake; 
ang isa'y kukunin, at ang isa'y iiwan: 

Dalawang babaing nagsisigiling sa isang gilingan; 
ang isa'y kukunin, at ang isa'y iiwan. 

Mangagpuyat nga kayo: sapagka't hindi ninyo 
nalalaman kung anong araw paririto ang inyong 
Panginoon. 

Datapuwa't ito'y talastasin ninyo, na kung 
nalalaman ng puno ng sangbahayan kung anong 
panahon darating ang magnanakaw, ay siya'y 
magpupuyat, at hindi niya pababayaang tibagin ang 
kaniyang bahay. 

Kaya nga kayo'y magsihanda naman; sapagka't 
paririto ang Anak ng tao sa oras na hindi ninyo 
iniisip. 

Sino nga baga ang aliping tapat at matalino, na 
pinagkatiwalaan ng kaniyang panginoon sa kaniyang 
sangbahayan, upang sila'y bigyan ng pagkain sa 
kapanahunan? 

Mapalad yaong aliping kung dumating ang kaniyang 
panginoon, ay maratnan siyang gayon ang kaniyang 
ginagawa. 

Katotohanang sinasabi ko sa inyo, na sa kaniya'y 
ipagkakatiwala ang lahat niyang pag-aari. 

Datapuwa't kung ang masamang aliping yaon ay 
magsabi sa kaniyang puso, Magtatagal ang aking 
panginoon; 

At magsimulang bugbugin ang kaniyang mga kapuwa 
alipin, at makipagkainan at makipaginuman sa mga 
lasing; 

Darating ang panginoon ng aliping yaon sa araw na 
hindi niya hinihintay, at oras na hindi niya 
nalalaman, 

At siya'y babaakin, at isasama ang kaniyang bahagi 
sa mga mapagpaimbabaw: doon na nga ang pagtangis 
at pagngangalit ng mga ngipin. 

Kung magkagayon ay makakatulad ang kaharian ng 
langit ng sangpung dalaga, na kinuha ang kanilang 
mga ilawan, at nagsilabas upang salubungin ang 
kasintahang lalake. 

At ang lima sa kanila'y mga mangmang, at ang 
lima'y matatalino. 

Sapagka't nang dalhin ng mga mangmang ang kanilang 
mga ilawan, ay hindi sila nangagdala ng langis: 

Datapuwa't ang matatalino ay nangagdala ng langis 
sa kanilang sisidlan na kasama ng kanilang mga 
ilawan. 

Samantalang nagtatagal nga ang kasintahang lalake, 
ay nangagantok silang lahat at nangakatulog. 

Datapuwa't pagkahating gabi ay may sumigaw, 
Narito, ang kasintahang lalake! Magsilabas kayo 
upang salubungin siya. 

Nang magkagayo'y nagsipagbangong lahat ang mga 
dalagang yaon, at pinagigi ang kanilang mga 
ilawan. 

At sinabi ng mga mangmang sa matatalino, Bigyan 
ninyo kami ng inyong langis; sapagka't 
nangamamatay ang aming mga ilawan. 

Datapuwa't nagsisagot ang matatalino, na 
nangagsasabi, Baka sakaling hindi magkasiya sa 
amin at sa inyo: magsiparoon muna kayo sa 
nangagbibili, at magsibili kayo ng ganang inyo. 

At samantalang sila'y nagsisiparoon sa pagbili, ay 
dumating ang kasintahang lalake; at ang mga 
nahahanda ay nagsipasok na kasama niya sa piging 
ng kasalan: at inilapat ang pintuan. 

Pagkatapos ay nagsirating naman ang mga ibang 
dalaga, na nagsisipagsabi, Panginoon, Panginoon, 
buksan mo kami. 

Datapuwa't sumagot siya at sinabi, Katotohanang 
sinasabi ko sa inyo, Hindi ko kayo nangakikilala. 

Mangagpuyat nga kayo, sapagka't hindi ninyo 
nalalaman ang araw ni ang oras. 

Sapagka't tulad sa isang tao, na nang paroroon sa 
ibang lupain, ay tinawag ang kaniyang sariling mga 
alipin, at ipinamahala sa kanila ang kaniyang mga 
pag-aari. 

At ang isa'y binigyan niya ng limang talento, ang 
isa'y dalawa, at ang isa'y isa; sa bawa't isa'y 
ayon sa kanikaniyang kaya; at siya'y yumaon sa 
kaniyang paglalakbay. 

Ang tumanggap ng limang talento pagdaka'y yumaon 
at ipinangalakal niya ang mga yaon, at siya'y 
nakinabang ng lima pang talento. 

Sa gayon ding paraan ang tumanggap ng dalawa ay 
nakinabang ng ibang dalawa pa. 

Datapuwa't ang tumanggap ng isa ay yumaon at 
humukay sa lupa, at itinago ang salapi ng kaniyang 
panginoon. 

Pagkatapos nga ng mahabang panahon, ay dumating 
ang panginoon ng mga aliping yaon, at nakipaghusay 
sa kanila. 

At ang tumanggap ng limang talento ay lumapit at 
nagdala ng lima pang talento, na nagsasabi, 
Panginoon, binigyan mo ako ng limang talento: 
narito, ako'y nakinabang ng lima pang talento. 

Sinabi sa kaniya ng kaniyang panginoon, Mabuting 
gawa, mabuti at tapat na alipin: nagtapat ka sa 
kakaunting bagay, pamamahalain kita sa maraming 
bagay; pumasok ka sa kagalakan ng iyong panginoon. 

At lumapit naman ang tumanggap ng dalawang talento 
at sinabi, Panginoon, binigyan mo ako ng dalawang 
talento: narito, ako'y nakinabang ng dalawa pang 
talento. 

Sinabi sa kaniya ng kaniyang panginoon, Mabuting 
gawa, mabuti at tapat na alipin: nagtapat ka sa 
kakaunting bagay, pamamahalain kita sa maraming 
bagay; pumasok ka sa kagalakan ng iyong panginoon. 

At lumapit naman ang tumanggap ng isang talento at 
sinabi, Panginoon, nakikilala kita na ikaw ay 
taong mapagmatigas, na gumagapas ka doon sa hindi 
mo hinasikan, at nagaani ka doon sa hindi mo 
sinabugan; 

At ako'y natakot, at ako'y yumaon at aking itinago 
sa lupa ang talento mo: narito, nasa iyo ang iyong 
sarili. 

Datapuwa't sumagot ang kaniyang panginoon at 
sinabi sa kaniya, Ikaw na aliping masama at tamad, 
nalalaman mong ako'y gumagapas sa hindi ko 
hinasikan, at nagaani doon sa hindi ko sinabugan; 

Gayon pala'y ibinigay mo sana ang aking salapi sa 
nagsisipangalakal ng salapi, at nang sa aking 
pagdating ay tinanggap ko sana ang ganang akin 
pati ng pakinabang. 

Alisin nga ninyo sa kaniya ang talento, at ibigay 
ninyo sa may sangpung talento. 

Sapagka't ang bawa't mayroon ay bibigyan, at 
siya'y magkakaroon ng sagana: nguni't ang wala, 
pati pa nang nasa kaniya ay aalisin sa kaniya. 

At ang aliping walang kabuluhan ay inyong itapon 
sa kadiliman sa labas: diyan na nga ang pagtangis 
at ang pagngangalit ng mga ngipin. 

Datapuwa't pagparito ng Anak ng tao na nasa 
kaniyang kaluwalhatian, na kasama niya ang lahat 
ng mga anghel, kung magkagayo'y luluklok siya sa 
luklukan ng kaniyang kaluwalhatian: 

At titipunin sa harap niya ang lahat ng mga bansa: 
at sila'y pagbubukdinbukdin niya na gaya ng 
pagbubukodbukod ng pastor sa mga tupa at sa mga 
kambing; 

At ilalagay niya ang mga tupa sa kaniyang kanan, 
datapuwa't sa kaliwa ang mga kambing. 

Kung magkagayo'y sasabihin ng Hari sa nangasa 
kaniyang kanan, Magsiparito kayo, mga pinagpala ng 
aking Ama, manahin ninyo ang kahariang nakahanda 
sa inyo buhat nang itatag ang sanglibutan: 

Sapagka't ako'y nagutom, at ako'y inyong pinakain; 
ako'y nauhaw, at ako'y inyong pinainom; ako'y 
naging taga ibang bayan, at inyo akong pinatuloy; 

Naging hubad, at inyo akong pinaramtan; ako'y 
nagkasakit, at inyo akong dinalaw; ako'y 
nabilanggo, at inyo akong pinaroonan. 

Kung magkagayo'y sasagutin siya ng mga matuwid, na 
mangagsasabi, Panginoon, kailan ka namin nakitang 
nagutom, at pinakain ka namin? o nauuhaw, at 
pinainom ka? 

At kailan ka naming nakitang isang taga ibang 
bayan, at pinatuloy ka? o hubad, at pinaramtan ka? 

At kailan ka namin nakitang may-sakit, o nasa 
bilangguan, at dinalaw ka namin? 

At sasagot ang Hari at sasabihin sa kanila, 
Katotohanang sinasabi ko sa inyo, Yamang inyong 
ginawa sa isa dito sa aking mga kapatid, kahit sa 
pinakamaliit na ito, ay sa akin ninyo ginawa. 

Kung magkagayo'y sasabihin naman niya sa mga nasa 
kaliwa, Magsilayo kayo sa akin, kayong mga 
sinumpa, at pasa apoy na walang hanggan na 
inihanda sa diablo at sa kaniyang mga anghel: 

Sapagka't ako'y nagutom, at hindi ninyo ako 
pinakain; ako'y nauhaw, at hindi ninyo ako 
pinainom; 

Ako'y naging isang taga ibang bayan, at hindi 
ninyo ako pinatuloy; hubad, at hindi ninyo ako 
pinaramtan; maysakit at nasa bilangguan, at hindi 
ako dinalaw. 

Kung magkagayo'y sila nama'y magsisisagot, na 
magsisipagsabi, Panginoon, kailan ka namin 
nakitang nagugutom, o nauuhaw, o isang taga ibang 
bayan, o hubad, o may-sakit, o nasa bilangguan, at 
hindi ka namin pinaglingkuran? 

Kung magkagayo'y sila'y sasagutin niya, na 
sasabihin, Katotohanang sinasabi ko sa inyo, na 
yamang hindi ninyo ginawa sa maliliit na ito, ay 
hindi ninyo ginawa sa akin. 

At ang mga ito'y mangapaparoon sa walang hanggang 
kaparusahan: datapuwa't ang mga matuwid ay sa 
walang hanggang buhay. 

At nangyari, na nang matapos ni Jesus ang lahat ng 
mga salitang ito, ay sinabi niya sa kaniyang mga 
alagad, 

Nalalaman ninyo na pagkaraan ng dalawang araw ay 
darating ang paskua, at ibibigay ang Anak ng tao 
upang ipako sa krus. 

Nang magkagayo'y ang mga pangulong saserdote, at 
ang mga matanda sa bayan ay nangagkatipon sa 
looban ng dakilang saserdote, na tinatawag na 
Caifas; 

At sila'y nangagsanggunian upang hulihin si Jesus 
sa pamamagitan ng daya, at siya'y patayin. 

Datapuwa't sinabi nila, Huwag sa kapistahan, baka 
magkagulo sa bayan. 

Nang nasa Betania nga si Jesus sa bahay ni Simon 
na ketongin, 

Ay lumapit sa kaniya ang isang babae na may dalang 
isang sisidlang alabastro ng unguento na lubhang 
mahalaga, at ibinuhos sa kaniyang ulo, samantalang 
siya'y nakaupo sa pagkain. 

Datapuwa't nang makita ito ng mga alagad, ay 
nangagalit sila, na nangagsasabi, Ano ang layon ng 
pagaaksayang ito? 

Sapagka't ito'y maipagbibili sa malaking halaga, 
at maibibigay sa mga dukha. 

Datapuwa't nang mahalata ito ni Jesus ay sinabi sa 
kanila, Bakit ninyo binabagabag ang babae? 
sapagka't gumawa siya sa akin ng mabuting gawa. 

Sapagka't laging nangasa inyo ang mga dukha; 
datapuwa't ako'y hindi laging nasa inyo. 

Sapagka't sa pagbubuhos niya nitong unguento sa 
aking katawan, ay ginawa niya ito upang ihanda ako 
sa paglilibing. 

Katotohanang sinasabi ko sa inyo, Saan man 
ipangaral ang evangeliong ito sa buong 
sanglibutan, ay sasaysayin din ang ginawa ng 
babaing ito sa pagaalaala sa kaniya. 

Nang magkagayo'y isa sa labingdalawa, na tinatawag 
na Judas Iscariote, ay naparoon sa mga pangulong 
saserdote, 

At sinabi, Ano ang ibig ninyong ibigay sa akin, at 
siya'y ibibigay ko sa inyo? At siya'y tinimbangan 
nila ng tatlongpung putol na pilak. 

At buhat nang panahong yao'y humanap siya ng 
pagkakataon upang maibigay siya. 

Nang unang araw nga ng mga tinapay na walang 
lebadura ay nagsilapit ang mga alagad kay Jesus, 
na nagsisipagsabing, Saan mo ibig na ipaghanda ka 
namin upang kumain ng kordero ng paskua? 

At sinabi niya, Magsipasok kayo sa bayan sa gayong 
tao, at sabihin ninyo sa kaniya, Sinabi ng Guro, 
malapit na ang aking panahon; sa iyong bahay 
magpapaskua ako pati ng aking mga alagad. 

At ginawa ng mga alagad ang ayon sa ipinagutos sa 
kanila ni Jesus; at inihanda nila ang kordero ng 
paskua. 

Nang dumating nga ang gabi, ay nakaupo siya sa 
pagkain na kasalo ang labingdalawang alagad; 

At samantalang sila'y nagsisikain, ay sinabi niya, 
Katotohanang sinasabi ko sa inyo, na ako'y 
ipagkakanulo ng isa sa inyo. 

At sila'y lubhang nangamanglaw, at nagpasimula ang 
bawa't isa na magsabi sa kaniya, Ako baga, 
Panginoon? 

At siya'y sumagot at sinabi, Yaong kasabay kong 
idampot ang kamay sa pinggan, ay siya ring 
magkakanulo sa akin. 

Ang Anak ng tao ay papanaw, ayon sa nasusulat 
tungkol sa kaniya: datapuwa't sa aba niyaong taong 
magkakanulo sa Anak ng tao! mabuti pa sana sa 
taong yaon ang hindi na siya ipinanganak. 

At si Judas, na sa kaniya'y nagkanulo, ay sumagot 
at nagsabi, Ako baga, Rabi? Sinabi niya sa kaniya, 
Ikaw ang nagsabi. 

At samantalang sila'y nagsisikain, ay dumampot si 
Jesus ng tinapay, at pinagpala, at 
pinagputolputol; at ibinigay sa mga alagad, at 
sinabi, Kunin ninyo, kanin ninyo; ito ang aking 
katawan. 

At dumampot siya ng isang saro, at nagpasalamat, 
at ibinigay sa kanila, na nagsasabi, Magsiinom 
kayong lahat diyan; 

Sapagka't ito ang aking dugo ng tipan, na 
nabubuhos dahil sa marami, sa ikapagpapatawad ng 
mga kasalanan. 

Datapuwa't sinasabi ko sa inyo, na buhat ngayon ay 
hindi na ako iinom nitong bunga ng ubas, hanggang 
sa araw na yaon na inumin kong panibago na mga 
kasalo ko kayo sa kaharian ng aking Ama. 

At pagkaawit nila ng isang himno, ay nagsiparoon 
sila sa bundok ng mga Olivo. 

Nang magkagayo'y sinabi sa kanila ni Jesus, Kayong 
lahat ay mangagdaramdam sa akin sa gabing ito: 
sapagka't nasusulat, Sasaktan ko ang pastor, at 
mangangalat ang mga tupa ng kawan. 

Datapuwa't pagkapagbangon ko, ay mauuna ako sa 
inyo sa Galilea. 

Datapuwa't sumagot si Pedro at sinabi sa kaniya, 
Kung ang lahat ay mangagdaramdam sa iyo, ako 
kailan ma'y hindi magdaramdam. 

Sinabi sa kaniya ni Jesus, Katotohanang sinasabi 
ko sa iyo, na sa gabing ito, bago tumilaok ang 
manok, ay ikakaila mo akong makaitlo. 

Sinabi sa kaniya ni Pedro, Kahima't ako'y mamatay 
na kasama mo, ay hindi kita ikakaila. Gayon din 
ang sinabi ng lahat ng mga alagad. 

Nang magkagayo'y dumating si Jesus na kasama sila 
sa isang dako na tinatawag na Getsemani, at sinabi 
sa kaniyang mga alagad, Magsiupo kayo rito, 
samantalang ako'y pumaparoon doon at manalangin. 

At kaniyang isinama si Pedro at ang dalawang anak 
ni Zebedeo, at nagpasimula siyang namanglaw at 
nanglumong totoo. 

Nang magkagayo'y sinabi niya sa kanila, 
Namamanglaw na lubha ang kaluluwa ko, hanggang sa 
kamatayan: mangatira kayo rito, at makipagpuyat sa 
akin. 

At lumakad siya sa dako pa roon, at siya'y 
nagpatirapa, at nanalangin, na nagsasabi, Ama ko, 
kung baga maaari, ay lumampas sa akin ang sarong 
ito: gayon ma'y huwag ang ayon sa ibig ko, kundi 
ang ayon sa ibig mo. 

At lumapit siya sa mga alagad, at sila'y kaniyang 
naratnang nangatutulog, at sinabi kay Pedro, Ano, 
hindi kayo maaaring mangakipagpuyat sa akin ng 
isang oras? 

Kayo'y mangagpuyat at magsipanalangin, upang huwag 
kayong magsipasok sa tukso: ang espiritu sa 
katotohanan ay may ibig, datapuwa't mahina ang 
laman. 

Muli siyang umalis na bilang ikalawa, at 
nanalangin, na nagsasabi, Ama ko, kung di 
mangyayaring makalampas ito, kundi ko inumin, 
mangyari nawa ang iyong kalooban. 

At siya'y nagbalik na muli at naratnan silang 
nangatutulog, sapagka't nangabibigatan ang 
kanilang mga mata. 

At muli niya silang iniwan, at umalis, at 
nanalangin bilang ikatlo, na sinabing muli ang 
gayon ding mga salita. 

Nang magkagayo'y lumapit siya sa mga alagad, at 
sinabi sa kanila, Mangatulog na kayo, at 
mangagpahinga: narito, malapit na ang oras, at ang 
Anak ng tao ay ipinagkakanulo sa mga kamay ng mga 
makasalanan. 

Magsitindig kayo, hayo na tayo: narito, malapit na 
ang nagkakanulo sa akin. 

At samantalang nagsasalita pa siya, narito, 
dumating si Judas, na isa sa labingdalawa, at 
kasama niya ang lubhang maraming taong may mga 
tabak at mga panghampas, mula sa mga pangulong 
saserdote at sa matatanda sa bayan. 

Ang nagkanulo nga sa kaniya ay nagbigay sa kanila 
ng isang hudyat, na sinasabi, Ang aking hagkan, ay 
yaon nga: hulihin ninyo siya. 

At pagdaka'y lumapit siya kay Jesus, at nagsabi, 
Magalak, Rabi; at siya'y hinagkan. 

At sinabi sa kaniya ni Jesus, Gawin mo ang dahil 
ng pagparito mo. Nang magkagayon ay nagsilapit 
sila at kanilang sinunggaban si Jesus, at siya'y 
kanilang dinakip. 

At narito, ang isa sa mga kasama ni Jesus ay 
iniunat ang kaniyang kamay at binunot ang kaniyang 
tabak, at sinugatan ang alipin ng dakilang 
saserdote, at tinagpas ang kaniyang tainga. 

Nang magkagayo'y sinabi sa kaniya ni Jesus, Isauli 
mo ang iyong tabak sa kaniyang lalagyan: sapagka't 
ang lahat ng nangagtatangan ng tabak ay sa tabak 
mangamamatay. 

O inaakala mo baga na hindi ako makapamamanhik sa 
aking Ama, at padadalhan niya ako ngayon din ng 
mahigit sa labingdalawang pulutong na mga anghel? 

Kung gayo'y paano bagang mangatutupad ang mga 
kasulatan, na ganyan ang nauukol na mangyari? 

Sa oras na yaon ay sinabi ni Jesus sa mga 
karamihan, Kayo baga'y nangagsilabas na waring 
laban sa isang tulisan, na may mga tabak at mga 
panghampas upang dakpin ako? Araw-araw ay nauupo 
ako sa templo na nagtuturo, at hindi ninyo ako 
dinakip. 

Datapuwa't nangyari ang lahat ng ito, upang 
mangatupad ang mga kasulatan ng mga propeta. Nang 
magkagayo'y iniwan siya ng lahat ng mga alagad, at 
nagsitakas. 

At si Jesus ay dinala ng nagsihuli sa kaniya sa 
dakilang saserdoteng si Caifas, na doo'y 
nangagkakapisan ang mga eskriba at matatanda. 

Datapuwa't si Pedro'y sumunod sa kaniya sa malayo, 
hanggang sa looban ng dakilang saserdote, at 
siya'y pumasok, at nakiumpok sa mga punong kawal, 
upang makita niya ang wakas. 

Ang mga pangulong saserdote nga at ang buong 
Sanedrin ay nagsisihanap ng patotoong kabulaanan 
laban kay Jesus, upang siya'y kanilang maipapatay; 

At yao'y hindi nila nangasumpungan, bagaman 
maraming nagsiharap na mga saksing bulaan. Nguni't 
pagkatapos ay nagsidating ang dalawa, 

At nangagsabi, Sinabi ng taong ito, Maigigiba ko 
ang templo ng Dios, at muling itatayo ko sa 
tatlong araw. 

At nagtindig ang dakilang saserdote, at sinabi sa 
kaniya, Wala kang isinasagot na anoman? Ano itong 
sinasaksihan ng mga ito laban sa iyo? 

Datapuwa't hindi umimik si Jesus. At sinabi ng 
dakilang saserdote sa kaniya, Kita'y pinapanunumpa 
alangalang sa Dios na buhay, na sabihin mo sa amin 
kung ikaw nga ang Cristo, ang Anak ng Dios. 

At sinabi sa kaniya ni Jesus, Ikaw ang nagsabi: 
gayon ma'y sinasabi ko sa inyo, Buhat ngayon ay 
inyong makikita ang Anak ng tao na nakaupo sa 
kanan ng Kapangyarihan, at pumaparitong nasa mga 
alapaap ng langit. 

Nang magkagayo'y hinapak ng dakilang saserdote ang 
kaniyang mga damit, na sinasabi, Nagsalita siya ng 
kapusungan: ano pa ang kailangan natin ng mga 
saksi? narito, ngayo'y narinig ninyo ang 
kapusungan: 

Ano ang akala ninyo? Nagsisagot sila at kanilang 
sinabi, Karapatdapat siya sa kamatayan. 

Nang magkagayo'y niluraan nila ang kaniyang mukha 
at siya'y kanilang pinagsusuntok: at tinatampal 
siya ng mga iba, 

Na nangagsasabi, Hulaan mo sa amin, ikaw Cristo: 
sino ang sa iyo'y bumubugbog? 

Nakaupo nga si Pedro sa labas ng looban: at 
lumapit sa kaniya ang isang alilang babae, na 
nagsasabi, Ikaw man ay kasama ng taga Galileang si 
Jesus. 

Datapuwa't siya'y kumaila sa harap nilang lahat, 
na sinasabi, Hindi ko nalalaman ang sinasabi mo. 

At paglabas niya sa portiko ay nakita siya ng 
ibang alila, at sinabi sa nangaroon, Ang taong ito 
ay kasama rin ni Jesus na taga Nazaret. 

At muling kumailang may sumpa, Hindi ko nakikilala 
ang tao. 

At pagkaraan ng sandali ay nagsilapit ang 
nangakatayo roon at kanilang sinabi kay Pedro, Sa 
katotohanang ikaw man ay isa rin sa kanila; 
sapagka't ipinakikilala ka ng iyong pananalita. 

Nang magkagayo'y nagpasimula siyang manungayaw at 
manumpa, Hindi ko nakikilala ang tao. At pagdaka'y 
tumilaok ang manok. 

At naalaala ni Pedro ang salitang sinabi ni Jesus, 
Bago tumilaok ang manok, ay ikakaila mo akong 
makaitlo. At siya'y lumabas at nanangis na mainam. 

Pagka umaga nga, ang lahat ng mga pangulong 
saserdote at ang matatanda sa bayan ay 
nangagsanggunian laban kay Jesus upang siya'y 
ipapatay: 

At siya'y ginapos nila, at siya'y inilabas, at 
kanilang ibinigay siya kay Pilato na gobernador. 

Nang magkagayo'y si Judas, na nagkanulo sa kaniya, 
pagkakitang siya'y nahatulan na, ay nagsisi, at 
isinauli ang tatlongpung putol na pilak sa mga 
pangulong saserdote at sa matatanda, 

Na sinasabi, Nagkasala ako sa aking pagkakanulo sa 
dugong walang kasalanan. Datapuwa't kanilang 
sinabi, Ano sa amin? ikaw ang bahala niyan. 

At kaniyang ibinulaksak sa santuario ang mga putol 
na pilak, at umalis; at siya'y yumaon at nagbigti. 

At kinuha ng mga pangulong saserdote ang mga putol 
na pilak, at sinabi, Hindi matuwid na ilagay ang 
pilak na iyan sa kabang-yaman, sapagka't halaga ng 
dugo. 

At sila'y nangagsanggunian, at ibinili nila ang 
mga yaon ng bukid ng magpapalyok, upang 
paglibingan ng mga taga ibang bayan. 

Dahil dito'y tinawag ang bukid na yaon, ang bukid 
ng dugo, hanggang ngayon. 

Nang magkagayo'y natupad ang sinalita sa 
pamamagitan ng propeta Jeremias, na nagsasabi, At 
kinuha nila ang tatlongpung putol na pilak, halaga 
noong hinalagahan, na inihalaga ng mga anak ng 
Israel; 

At kanilang ibinigay ang mga yaon na pinakabayad 
sa bukid ng magpapalyok, ayon sa iniutos sa akin 
ng Panginoon. 

Si Jesus nga ay nakatayo sa harap ng gobernador: 
at tinanong siya ng gobernador, na nagsasabi, Ikaw 
baga ang Hari ng mga Judio? At sinabi sa kaniya ni 
Jesus, Ikaw ang nagsasabi. 

At nang siya'y isakdal ng mga pangulong saserdote 
at ng matatanda, ay hindi siya sumagot ng anoman. 

Nang magkagayo'y sinabi sa kaniya ni Pilato, Hindi 
mo baga naririnig kung gaano karaming bagay ang 
kanilang sinasaksihang laban sa iyo? 

At hindi siya sinagot niya, ng kahit isang salita 
man lamang: ano pa't nanggilalas na mainam ang 
gobernador. 

Sa kapistahan nga ay pinagkaugalian ng gobernador 
na pawalan sa karamihan ang isang bilanggo, na 
sinoman ang kanilang ibigin. 

At noo'y sila'y may isang bilanggong bantog, na 
tinatawag na Barrabas. 

Nang sila'y mangagkatipon nga, ay sinabi sa kanila 
ni Pilato, Sino ang ibig ninyong sa inyo'y aking 
pawalan? si Barrabas, o si Jesus na tinatawag na 
Cristo? 

Sapagka't natatalastas niya na dahil sa 
kapanaghilian ay ibinigay siya nila sa kaniya. 

At samantalang nakaupo siya sa luklukan ng 
pagkahukom, ay nagsugo sa kaniya ang kaniyang 
asawa, na nagsasabi, Huwag kang makialam sa 
matuwid na taong iyan; sapagka't ngayong araw na 
ito'y naghirap ako ng maraming bagay sa panaginip 
dahil sa kaniya. 

Inudyukan ng mga pangulong saserdote at ng 
matatanda ang mga karamihan na hingin nila si 
Barrabas, at puksain si Jesus. 

Datapuwa't sumagot ang gobernador at sa kanila'y 
sinabi, Alin sa dalawa ang ibig ninyong sa inyo'y 
aking pawalan? At sinabi nila, Si Barrabas. 

Sinabi sa kanila ni Pilato, Ano ang gagawin kay 
Jesus na tinatawag na Cristo? Sinabi nilang lahat, 
Mapako siya sa krus. 

At sinabi niya, Bakit, anong kasamaan ang kaniyang 
ginawa? Datapuwa't sila'y lalong nangagsigawan, na 
nangagsasabi, Mapako siya sa krus. 

Kaya't nang makita ni Pilato na wala siyang 
magawa, kundi bagkus pa ngang lumalala ang 
kaguluhan, siya'y kumuha ng tubig, at naghugas ng 
kaniyang mga kamay sa harap ng karamihan, na 
sinasabi, Wala akong kasalanan sa dugo nitong 
matuwid na tao; kayo ang bahala niyan. 

At sumagot ang buong bayan at nagsabi, Mapasa amin 
ang kaniyang dugo, at sa aming mga anak. 

Nang magkagayo'y pinawalan niya sa kanila si 
Barrabas; nguni't si Jesus ay hinampas at ibinigay 
upang ipako sa krus. 

Nang magkagayo'y dinala si Jesus ng mga kawal ng 
gobernador sa Pretorio, at nagkatipon sa kaniya 
ang buong pulutong. 

At siya'y kanilang hinubdan, at dinamtan siya ng 
isang balabal na kulay-ube. 

At sila'y nangagkamakama ng isang putong na tinik, 
at ipinutong sa kaniyang ulo, at inilagay sa 
kanang kamay niya ang isang tambo; at sila'y 
nagsiluhod sa harap niya at siya'y kanilang 
nilibak, na nagsisipagsabi, Magalak, Hari ng mga 
Judio! 

At siya'y kanilang niluluraan, at kinuha nila ang 
tambo at sinaktan siya sa ulo. 

At nang siya'y kanilang malibak, ay hinubdan nila 
siya ng balabal, at isinuot sa kaniya ang kaniyang 
mga damit, at kanilang inilabas siya upang ipako 
sa krus. 

At paglabas nila'y kanilang nasalubong ang isang 
taong taga Cirene, na ang pangala'y Simon: ito'y 
kanilang pinilit na sumama sa kanila, upang 
pasanin niya ang kaniyang krus. 

At nang sila'y magsirating sa isang dakong 
tinatawag na Golgota, sa makatuwid baga'y, Ang 
dako ng bungo, 

Ay pinainom nila siya ng alak na may kahalong 
apdo: at nang kaniyang matikman, ay ayaw niyang 
inumin. 

At nang siya'y kanilang maipako sa krus ay 
kanilang binahagi ang kaniyang mga damit, na 
kanilang pinagsapalaran; 

At sila'y nangagsiupo at binantayan siya roon. 

At inilagay nila sa kaniyang ulunan ang pamagat sa 
kaniya, na nasusulat: ITO'Y SI JESUS, ANG HARI NG 
MGA JUDIO. 

Nang magkagayo'y ipinakong kasama niya ang 
dalawang tulisan, isa sa kanan at isa sa kaliwa. 

At siya'y nililibak ng nangagdaraan, na iginagalaw 
ang kanilang mga ulo, 

At nangagsasabi, Ikaw na igigiba mo ang templo, at 
sa tatlong araw ay iyong itatayo, iyong iligtas 
ang sarili mo: kung ikaw ay Anak ng Dios, ay 
bumaba ka sa krus. 

Gayon din naman ang paglibak sa kaniya ng mga 
pangulong saserdote, pati ng mga eskriba at ng 
matatanda, na nagsipagsabi, 

Nagligtas siya sa mga iba; sa kaniyang sarili ay 
hindi makapagligtas. Siya ang Hari ng Israel; 
bumaba siya ngayon sa krus, at tayo'y 
magsisisampalataya sa kaniya. 

Nananalig siya sa Dios; iligtas niya siya ngayon, 
kung siya'y iniibig: sapagka't sinabi niya, Ako'y 
Anak ng Dios. 

At minumura din naman siya ng mga tulisang kasama 
niyang nangapapako sa krus. 

Mula nga nang oras na ikaanim ay nagdilim sa 
ibabaw ng buong sangkalupaan hanggang sa oras na 
ikasiyam. 

At nang malapit na ang oras na ikasiyam ay sumigaw 
si Jesus ng malakas na tinig, na sinasabi: Eli, 
Eli, lama sabachthani? sa makatuwid baga'y, Dios 
ko, Dios ko bakit mo ako pinabayaan? 

At nang marinig ito ng ilan sa nangakatayo roon, 
ay sinabi, Tinatawag ng taong ito si Elias. 

At pagkaraka'y tumakbo ang isa sa kanila, at 
kumuha ng isang espongha, at binasa ng suka, saka 
inilagay sa isang tambo, at ipinainom sa kaniya. 

At sinabi ng mga iba, Pabayaan ninyo; tingnan 
natin kung paririto si Elias upang siya'y iligtas. 

At muling sumigaw si Jesus ng malakas na tinig, at 
nalagot ang kaniyang hininga. 

At narito, ang tabing ng templo'y nahapak na 
nagkadalawa buhat sa itaas hanggang sa ibaba; at 
nayanig ang lupa; at nangabaak ang mga bato; 

At nangabuksan ang mga libingan; at maraming 
katawan ng mga banal na nangakatulog ay 
nangagbangon; 

At paglabas sa mga libingan pagkatapos na siya'y 
mabuhay na maguli ay nagsipasok sila sa bayang 
banal at nangapakita sa marami. 

Ang senturion nga, at ang mga kasamahan niya sa 
pagbabantay kay Jesus, nang mangakita nila ang 
lindol, at ang mga bagay na nangyari, ay lubhang 
nangatakot, na nangagsasabi, Tunay na ito ang Anak 
ng Dios. 

At nangaroroon ang maraming babae na nagsisipanood 
buhat sa malayo, na nagsisunod kay Jesus buhat sa 
Galilea, na siya'y kanilang pinaglilingkuran: 

Na sa mga yaon ay si Maria Magdalena, at si Maria 
na ina ni Santiago at ni Jose, at ang ina ng mga 
anak ni Zebedeo. 

At nang hapon na ay dumating ang isang mayamang 
mula sa Arimatea, na nagngangalang Jose, na ito'y 
naging alagad din naman ni Jesus; 

Ang taong ito'y naparoon kay Pilato, at hiningi 
ang bangkay ni Jesus. Nang magkagayo'y ipinagutos 
ni Pilato na ibigay yaon. 

At kinuha ni Jose ang bangkay at binalot niya ng 
isang malinis na kayong lino, 

At inilagay sa kaniyang sariling bagong libingan, 
na kaniyang hinukay sa bato: at iginulong niya ang 
isang malaking bato sa pintuan ng libingan, at 
umalis. 

At nangaroon si Maria Magdalena, at ang isang 
Maria, at nangakaupo sa tapat ng libingan. 

Nang kinabukasan nga, na siyang araw pagkatapos ng 
Paghahanda, ay nangagkatipon kay Pilato ang mga 
pangulong saserdote at ang mga Fariseo, 

Na nagsisipagsabi, Ginoo, naaalaala namin na 
sinabi ng magdarayang yaon nang nabubuhay pa, 
Pagkaraan ng tatlong araw ay magbabangon akong 
muli. 

Ipagutos mo nga na ingatan ang libingan hanggang 
sa ikatlong araw, baka sakaling magsiparoon ang 
kaniyang mga alagad at siya'y nakawin, at sabihin 
sa bayan, Siya'y nagbangon sa gitna ng mga patay: 
at lalong sasama ang huling kamalian. 

Sinabi sa kanila ni Pilato, Mayroon kayong bantay: 
magsiparoon kayo, inyong ingatan ayon sa inyong 
makakaya. 

Kaya't sila'y nagsiparoon, at iningatan nila ang 
libingan, tinatakan ang bato, na kasama nila ang 
bantay. 

Nang magtatapos ang araw ng sabbath, nang 
nagbubukang liwayway na ang unang araw ng 
sanglinggo, ay nagsiparoon si Maria Magdalena at 
ang isa pang Maria upang tingnan ang libingan. 

At narito, lumindol ng malakas; sapagka't bumaba 
mula sa langit ang isang anghel ng Panginoon, at 
naparoon at iginulong ang bato, at nakaupo sa 
ibabaw nito. 

Ang kaniyang anyo ay tulad sa kidlat, at ang 
kaniyang pananamit ay maputing parang niebe: 

At sa takot sa kaniya'y nagsipanginig ang mga 
bantay, at nangaging tulad sa mga taong patay. 

At sumagot ang anghel at sinabi sa mga babae, 
Huwag kayong mangatakot; sapagka't nalalaman ko na 
inyong hinahanap si Jesus na ipinako sa krus. 

Siya'y wala rito; sapagka't siya'y nagbangon, ayon 
sa sinabi niya. Magsiparito kayo, tingnan ninyo 
ang dakong kinalagyan ng Panginoon. 

At magsiyaon kayong madali, at sa kaniyang mga 
alagad ay sabihin ninyo, Siya'y nagbangon sa mga 
patay; at narito, siya'y nangunguna sa inyo sa 
Galilea; doon makikita ninyo siya: narito, nasabi 
ko na sa inyo. 

At sila'y nagsialis na madali sa libingan na 
taglay ang takot at ang malaking galak, at 
nagsitakbo upang ibalita sa kaniyang mga alagad. 

At narito, sila'y sinalubong ni Jesus na 
nagsasabi, Mangagalak kayo. At sila'y nagsilapit 
at niyakap ang kaniyang mga paa, at siya'y 
sinamba. 

Nang magkagayo'y sinabi sa kanila ni Jesus, Huwag 
kayong mangatakot: magsiyaon kayo at sabihin ninyo 
sa aking mga kapatid na magsiparoon sa Galilea, at 
doo'y makikita nila ako. 

Samantala ngang sila'y nagsisiparoon, narito, ang 
ilan sa mga bantay ay nagsiparoon sa bayan, at 
ibinalita sa mga pangulong saserdote ang lahat ng 
mga bagay na nangyari. 

At nang sila'y mangakipagkatipon na sa matatanda, 
at makapagsanggunian na, ay nangagbigay sila ng 
maraming salapi sa mga kawal, 

Na nangagsasabi, Sabihin ninyo, Nagsiparito nang 
gabi ang kaniyang mga alagad, at siya'y kanilang 
ninakaw samantalang kami'y nangatutulog. 

At kung ito'y dumating sa tainga ng gobernador, ay 
siya'y aming hihikayatin, at kayo'y aming ilalagay 
sa panatag. 

Kaya't kinuha nila ang salapi, at kanilang ginawa 
alinsunod sa pagkaturo sa kanila: at ang 
pananalitang ito ay kumalat sa gitna ng mga Judio, 
at nananatili hanggang sa mga araw na ito. 

Datapuwa't nagsiparoon ang labingisang alagad sa 
Galilea, sa bundok na sa kanila'y itinuro ni 
Jesus. 

At nang siya'y kanilang makita, ay kanilang 
sinamba siya; datapuwa't ang ilan ay 
nangagalinlangan. 

At lumapit si Jesus sa kanila at sila'y kaniyang 
kinausap, na sinasabi, Ang lahat ng kapamahalaan 
sa langit at sa ibabaw ng lupa ay naibigay na sa 
akin. 

Dahil dito magsiyaon nga kayo, at gawin ninyong 
mga alagad ang lahat ng mga bansa, na sila'y 
inyong bautismuhan sa pangalan ng Ama at ng Anak 
at ng Espiritu Santo: 

Na ituro ninyo sa kanila na kanilang ganapin ang 
lahat ng mga bagay na iniutos ko sa inyo: at 
narito, ako'y sumasa inyong palagi, hanggang sa 
katapusan ng sanglibutan. 

Ang pasimula ng evangelio ni Jesucristo, ang Anak 
ng Dios. 

Ayon sa pagkasulat kay Isaias na propeta, Narito, 
sinusugo ko ang aking sugo sa unahan ng iyong 
mukha, Na maghahanda ng iyong daan; 

Ang tinig ng isang sumisigaw sa ilang, Ihanda 
ninyo ang daan ng Panginoon, Tuwirin ninyo ang 
kaniyang mga landas; 

Dumating si Juan, na nagbabautismo sa ilang at 
ipinangaral ang bautismo ng pagsisisi sa 
ikapagpapatawad ng mga kasalanan. 

At nilalabas siya ng buong lupain ng Judea, at 
nilang lahat na mga taga Jerusalem; at sila'y 
binabautismuhan niya sa ilog ng Jordan, na 
nangagpapahayag ng kanilang mga kasalanan. 

At si Juan ay nananamit ng balahibo ng kamelyo, at 
may isang pamigkis na katad sa palibot ng kaniyang 
baywang, at kumakain ng mga balang at 
pulot-pukyutan. 

At siya'y nangangaral, na nagsasabi, Sumusunod sa 
hulihan ko ang lalong makapangyarihan kay sa akin; 
hindi ako karapatdapat yumukod at kumalag ng tali 
ng kaniyang mga pangyapak. 

Binabautismuhan ko kayo sa tubig; datapuwa't 
kayo'y babautismuhan niya sa Espiritu Santo. 

At nangyari nang mga araw na yaon, na nanggaling 
si Jesus sa Nazaret ng Galilea, at siya'y 
binautismuhan ni Juan sa Jordan. 

At karakarakang pagahon sa tubig, ay nakita niyang 
biglang nangabuksan ang mga langit, at ang 
Espiritu na tulad sa isang kalapati na bumababa sa 
kaniya: 

At may isang tinig na nagmula sa mga langit, Ikaw 
ang sinisinta kong Anak, sa iyo ako lubos na 
nalulugod. 

At pagdaka'y itinaboy siya ng Espiritu sa ilang. 

At siya'y nasa ilang na apat na pung araw na 
tinutukso ni Satanas; at kasama siya ng mga ganid; 
at pinaglingkuran siya ng mga anghel. 

Pagkatapos ngang madakip si Juan, ay napasa 
Galilea si Jesus na ipinangangaral ang evangelio 
ng Dios, 

At sinasabi, Naganap na ang panahon, at malapit na 
ang kaharian ng Dios: kayo'y mangagsisi, at 
magsisampalataya sa evangelio. 

At pagdaraan sa tabi ng dagat ng Galilea, ay 
nakita niya si Simon at si Andres na kapatid ni 
Simon na naghahagis ng lambat sa dagat; sapagka't 
sila'y mga mamamalakaya. 

At sinabi sa kanila ni Jesus, Magsisunod kayo sa 
aking hulihan, at gagawin ko kayong mga 
mamamalakaya ng mga tao. 

At pagdaka'y iniwan nila ang mga lambat, at 
nagsisunod sa kaniya. 

At paglakad sa dako pa roon ng kaunti, ay nakita 
niya si Santiago na anak ni Zebedeo, at si Juan na 
kaniyang kapatid, na sila rin naman ay nangasa 
daong na hinahayuma ang mga lambat. 

At pagdaka'y kaniyang tinawag sila: at kanilang 
iniwan sa daong ang kanilang amang si Zebedeo na 
kasama ng mga aliping upahan, at nagsisunod sa 
kaniya. 

At nagsipasok sila sa Capernaum; at pagdaka'y 
pumasok siya sa sinagoga nang araw ng sabbath at 
nagtuturo. 

At nangagtaka sila sa kaniyang aral: sapagka't 
sila'y tinuturuan niyang tulad sa may 
kapamahalaan, at hindi gaya ng mga eskriba. 

At pagdaka'y may isang tao sa kanilang sinagoga na 
may isang karumaldumal na espiritu; at siya'y 
sumigaw, 

Na nagsasabi, Anong pakialam namin sa iyo, Jesus 
ikaw na Nazareno? naparito ka baga upang kami'y 
puksain? Nakikilala kita kung sino ka, ang Banal 
ng Dios. 

At sinaway siya ni Jesus, na nagsasabi, Tumahimik 
ka, at lumabas ka sa kaniya. 

At ang karumaldumal na espiritu, nang mapangatal 
niya siya at makapagsisigaw ng malakas na tinig, 
ay lumabas sa kaniya. 

At silang lahat ay nangagtaka, ano pa't sila-sila 
rin ay nangagtatanungan, na sinasabi, Ano kaya 
ito? isang bagong aral yata! may kapamahalaang 
naguutos pati sa mga karumaldumal na espiritu, at 
siya'y tinatalima nila. 

At lumipana pagdaka ang pagkabantog niya sa lahat 
ng dako sa buong palibotlibot ng lupain ng 
Galilea. 

At paglabas nila sa sinagoga, ay nagsipasok 
pagdaka sa bahay ni Simon at ni Andres, na kasama 
si Santiago at si Juan. 

Nakahiga ngang nilalagnat ang biyanang babae ni 
Simon; at pagdaka'y pinakiusapan nila siya tungkol 
sa kaniya: 

At lumapit siya at tinangnan niya sa kamay, at 
siya'y itinindig; at inibsan siya ng lagnat, at 
siya'y naglingkod sa kanila. 

At nang kinagabihan, paglubog ng araw, ay kanilang 
dinala sa kaniya ang lahat ng mga may-sakit, at 
ang mga inaalihan ng mga demonio. 

At ang buong bayan ay nangagkatipon sa pintuan. 

At nagpagaling siya ng maraming may karamdaman ng 
sarisaring sakit, at nagpalabas ng maraming 
demonio; at hindi tinulutang magsipagsalita ang 
mga demonio, sapagka't siya'y kanilang kilala. 

At nagbangon siya nang madaling-araw, na malalim 
pa ang gabi, at lumabas, at napasa isang dakong 
ilang, at doo'y nanalangin. 

At si Simon at ang kasamahan niya ay nagsisunod sa 
kaniya; 

At siya'y nasumpungan nila, at sinabi sa kaniya, 
Hinahanap ka ng lahat. 

At sinabi niya sa kanila, Magsiparoon tayo sa 
ibang dako ng mga kalapit na bayan, upang ako'y 
makapangaral din naman doon; sapagka't sa ganitong 
dahilan ako'y naparito. 

At siya'y pumasok sa mga sinagoga nila sa buong 
Galilea, na nangangaral at nagpapalabas ng mga 
demonio. 

At lumapit sa kaniya ang isang ketongin, na 
namamanhik sa kaniya, at nanikluhod sa kaniya, at 
sa kaniya'y nagsasabi, Kung ibig mo, ay maaaring 
malinis mo ako. 

At sa pagkaawa ay iniunat niya ang kaniyang kamay, 
at siya'y hinipo, at sinabi sa kaniya, Ibig ko; 
luminis ka. 

At pagdaka'y nawalan siya ng ketong, at siya'y 
nalinis. 

At siya'y kaniyang pinagbilinang mahigpit, at 
pinaalis siya pagdaka, 

At sinabi sa kaniya, Ingatan mong huwag sabihin sa 
kanino mang tao ang anoman: kundi yumaon ka, at 
pakita ka sa saserdote, at maghandog ka sa 
pagkalinis sa iyo ng mga bagay na ipinagutos ni 
Moises, na bilang isang patotoo sa kanila. 

Datapuwa't siya'y umalis, at pinasimulang 
ipamalitang mainam, at ipahayag ang nangyari, ano 
pa't hindi na makapasok ng hayag si Jesus sa 
bayan, kundi dumoon sa labas sa mga dakong ilang: 
at pinagsasadya nila siya mula sa lahat ng panig. 

At nang siya'y pumasok uli sa Capernaum pagkaraan 
ng ilang araw, ay nahayag na siya'y nasa bahay. 

At maraming nagkatipon, ano pa't hindi na 
magkasiya, kahit sa pintuan man: at sa kanila'y 
sinaysay niya ang salita. 

At sila'y nagsidating, na may dalang isang 
lalaking lumpo sa kaniya, na usong ng apat. 

At nang hindi sila mangakalapit sa kaniya dahil sa 
karamihan, ay kanilang binakbak ang bubungan ng 
kaniyang kinaroroonan: at nang yao'y kanilang 
masira, ay inihugos nila ang higaang kinahihigan 
ng lumpo. 

At pagkakita ni Jesus sa kanilang pananampalataya 
ay sinabi sa lumpo, Anak, ipinatatawad ang iyong 
mga kasalanan. 

Nguni't mayroon doong nangakaupong ilan sa mga 
eskriba, at nangagbubulaybulay sa kanilang mga 
puso, 

Bakit nagsasalita ang taong ito ng ganito? siya'y 
namumusong: sino ang makapagpapatawad ng mga 
kasalanan kundi isa, ang Dios lamang? 

At pagkaunawa ni Jesus, sa kaniyang espiritu na 
sila'y nangagbubulaybulay sa kanilang sarili, 
pagdaka'y sinabi sa kanila, Bakit binubulaybulay 
ninyo ang mga bagay na ito sa inyong mga puso? 

Alin baga ang lalong magaang sabihin sa lumpo, 
Ipinatatawad ang iyong mga kasalanan; o sabihin, 
Magtindig ka, at buhatin mo ang iyong higaan, at 
lumakad ka? 

Datapuwa't upang maalaman ninyo na ang Anak ng tao 
ay may kapamahalaan sa lupa na magpatawad ng mga 
kasalanan (sinabi niya sa lumpo), 

Sa iyo ko sinasabi, Magtindig ka, buhatin mo ang 
iyong higaan, at umuwi ka sa bahay mo. 

At nagtindig siya, at pagdaka'y binuhat ang 
higaan, at yumaon sa harap nilang lahat; ano pa't 
nangagtaka silang lahat, at niluwalhati nila ang 
Dios, na nangagsabi, Kailan ma'y hindi tayo 
nakakita ng ganito. 

At muling lumabas at naparoon siya sa tabi ng 
dagat; at lumapit sa kaniya ang buong karamihan, 
at sila'y kaniyang tinuruan. 

At sa kaniyang pagdaraan, ay nakita niya si Levi 
na anak ni Alfeo na nakaupo sa paningilan ng 
buwis, at sinabi niya sa kaniya, Sumunod ka sa 
akin. At nagtindig siya at sumunod sa kaniya. 

At nangyari, na siya'y nakaupo sa pagkain sa 
kaniyang bahay, at maraming maniningil ng buwis at 
mga makasalanang nagsiupong kasalo ni Jesus at ng 
kaniyang mga alagad: sapagka't sila'y marami, at 
sila'y nagsisunod sa kaniya. 

At nang makita ng mga eskriba at mga Fariseo, na 
siya'y kumakaing kasalo ng mga makasalanan at ng 
mga maniningil ng buwis, ay nagsipagsabi sa 
kaniyang mga alagad, Ano ito na siya'y kumakain at 
umiinom na kasalo ng mga maniningil ng buwis at ng 
mga makasalanan? 

At nang ito'y marinig ni Jesus, ay sinabi niya sa 
kanila, Hindi nangangailangan ng manggagamot ang 
mga walang sakit, kundi ang mga maysakit: hindi 
ako naparito upang tumawag ng mga matuwid, kundi 
ng mga makasalanan. 

At nangagaayuno ang mga alagad ni Juan at ang mga 
Fariseo: at sila'y nagsilapit at sinabi sa kaniya, 
Bakit nangagaayuno ang mga alagad ni Juan at ang 
mga alagad ng mga Fariseo, datapuwa't hindi 
nangagaayuno ang iyong mga alagad? 

At sinabi sa kanila ni Jesus, Mangyayari bagang 
mangagayuno ang mga abay sa kasalan, samantalang 
ang kasintahang-lalake ay sumasa kanila? 
samantalang ang kasintahang-lalake ay sumasa 
kanila, ay hindi sila mangakapagaayuno. 

Datapuwa't darating ang mga araw, na aalisin sa 
kanila ang kasintahang-lalake, at kung magkagayo'y 
mangagaayuno sila sa araw na yaon. 

Walang taong nagtatagpi ng matibay na kayo sa 
damit na luma: sa ibang paraan ang itinagpi ay 
binabatak ang tinagpian, sa makatuwid baga'y ang 
bago sa luma, at lalong lumalala ang punit. 

At walang taong nagsisilid ng bagong alak sa mga 
balat na luma; sa ibang paraan ay pinupunit ng 
alak ang mga balat at nabububo ang alak at 
nasisira ang mga balat: kundi ang alak na bago ay 
isinisilid sa mga bagong balat. 

At nangyari, na nagdaraan siya sa mga bukiran ng 
trigo nang araw ng sabbath; at ang mga alagad 
niya, samantalang nagsisilakad, ay nagpasimulang 
nagsikitil ng mga uhay. 

At sinabi sa kaniya ng mga Fariseo, Narito, bakit 
ginagawa nila sa araw ng sabbath ang hindi 
matuwid? 

At sinabi niya sa kanila, Kailan man baga'y hindi 
ninyo nabasa ang ginawa ni David, nang siya'y 
mangailangan, at magutom, siya, at ang kaniyang 
mga kasamahan? 

Kung paanong pumasok siya sa bahay ng Dios nang 
panahon ng dakilang saserdoteng si Abiatar, at 
kumain siya ng tinapay na itinalaga, na hindi 
matuwid kanin maliban na sa mga saserdote lamang, 
at binigyan pa rin niya ang kaniyang mga 
kasamahan? 

At sinabi niya sa kanila, Ginawa ang sabbath ng 
dahil sa tao, at di ang tao ng dahil sa sabbath: 

Kaya't ang Anak ng tao ay panginoon din naman ng 
sabbath. 

At siya'y muling pumasok sa sinagoga; at doo'y may 
isang lalake na tuyo ang kaniyang kamay. 

At siya'y inaabangan nila kung pagagalingin siya 
sa araw ng sabbath; upang siya'y maisakdal nila. 

At sinabi sa lalaking tuyo ang kamay, Magtindig 
ka. 

At sinabi niya sa kanila, Katuwiran baga ang 
gumawa ng magaling sa araw ng sabbath, o ang 
gumawa ng masama? magligtas ng isang buhay, o 
pumatay? Datapuwa't sila'y hindi nagsiimik. 

At nang siya'y lumingap sa kanila sa palibotlibot 
na may galit, sapagka't ikinalungkot niya ang 
katigasan ng kanilang puso, ay sinabi niya sa 
lalake, Iunat mo ang iyong kamay. At iniunat niya: 
at gumaling ang kaniyang kamay. 

At nagsilabas ang mga Fariseo, at pagdaka'y 
nakipagsanggunian sa mga Herodiano laban sa 
kaniya, kung paanong siya'y maipapupuksa nila. 

At si Jesus na kasama ng kaniyang mga alagad ay 
lumigpit sa dagat: at nagsisunod sa kaniya ang 
lubhang karamihang taong mula sa Galilea; at mula 
sa Judea, 

At mula sa Jerusalem, at mula sa Idumea, at mula 
sa dakong ibayo ng Jordan, at sa palibotlibot ng 
Tiro, at Sidon, na lubhang maraming tao, nang 
mabalitaan ang lubhang mga dakilang bagay na 
kaniyang ginagawa, ay nagsiparoon sa kaniya. 

At sinabi niya sa kaniyang mga alagad, na ihanda 
sa kaniya ang isang maliit na daong dahil sa 
karamihan, baka siya'y kanilang siksikin: 

Sapagka't siya'y nakapagpagaling sa marami; ano 
pa't sinisiksik siya ng lahat ng mga nasasalot 
upang siya'y mahipo nila. 

At ang mga karumaldumal na espiritu, pagkakita sa 
kaniya, ay nangagpatirapa sa kaniyang harapan, at 
nangagsisisigaw, na nangagsasabi, Ikaw ang Anak ng 
Dios. 

At ipinagbilin niya sa kanilang mahigpit na siya'y 
huwag nilang ihayag. 

At siya'y umahon sa bundok, at tinawag niya ang 
balang kaniyang maibigan: at nagsilapit sila sa 
kaniya. 

At naghalal siya ng labingdalawa, upang sila'y 
makisama sa kaniya, at upang sila'y suguin niyang 
magsipangaral, 

At magkaroon ng kapamahalaang magpalayas ng mga 
demonio: 

At si Simon ay kaniyang pinamagatang Pedro; 

At si Santiago na anak ni Zebedeo, at si Juan na 
kapatid ni Santiago; at sila'y pinamagatan niyang 
Boanerges, na sa makatuwid baga'y mga Anak ng 
kulog: 

At si Andres, at si Felipe, at si Bartolome, at si 
Mateo, at si Tomas, at si Santiago, na anak ni 
Alfeo, at si Tadeo, at si Simon ang Cananeo, 

At si Judas Iscariote, na siya ring nagkanulo sa 
kaniya. At pumasok siya sa isang bahay. 

At muling nagkatipon ang karamihan, ano pa't 
sila'y hindi man lamang makakain ng tinapay. 

At nang mabalitaan yaon ng kaniyang mga kaibigan, 
ay nagsilabas sila upang siya'y hulihin: sapagka't 
kanilang sinabi, Sira ang kaniyang bait. 

At sinabi ng mga eskriba na nagsibaba mula sa 
Jerusalem, Nasa kaniya si Beelzebub, at, Sa 
pamamagitan ng prinsipe ng mga demonio ay 
nagpapalabas siya ng mga demonio. 

At sila'y kaniyang pinalapit sa kaniya, at sinabi 
sa kanila sa mga talinghaga, Paanong mapalalabas 
ni Satanas si Satanas? 

At kung ang isang kaharian ay magkabahabahagi 
laban sa kaniyang sarili, hindi mangyayaring 
makapanatili ang kaharian yaon. 

At kung ang isang bahay ay magkabahabahagi laban 
sa kaniyang sarili, ay hindi mangyayaring 
makapanatili ang bahay na yaon. 

At kung manghihimagsik si Satanas laban sa 
kaniyang sarili, at magkabahabahagi, hindi siya 
makapanananatili, kundi magkakaroon ng isang 
wakas. 

Datapuwa't walang makapapasok sa bahay ng malakas 
na tao, at samsamin ang kaniyang mga pag-aari, 
malibang gapusin muna niya ang malakas na tao; at 
kung magkagayo'y masasamsaman ang kaniyang bahay. 

Katotohanang sinasabi ko sa inyo, Ipatatawad ang 
lahat ng kanilang mga kasalanan sa mga anak ng mga 
tao, at ang mga kapusungan nila kailan ma't sila'y 
mangagsasalita ng kapusungan: 

Datapuwa't sinomang magsalita ng kapusungan laban 
sa Espiritu Santo ay walang kapatawaran 
magpakailan man, kundi may kasalanan ng isang 
kasalanang walang hanggan: 

Sapagka't sinabi nila, Siya'y may isang 
karumaldumal na espiritu. 

At dumating nga ang kaniyang ina at ang kaniyang 
mga kapatid; at, palibhasa'y nangakatayo sila sa 
labas, ay nangagpasugo sila sa kaniya, na siya'y 
tinatawag. 

At nangakaupo ang isang karamihan sa palibot niya; 
at sinabi nila sa kaniya, Narito, nangasa labas 
ang iyong ina at ang iyong mga kapatid na 
hinahanap ka. 

At sinagot niya sila, at sinabi, Sino ang aking 
ina at aking mga kapatid? 

At paglingap niya sa nangakaupo sa palibot niya, 
ay sinabi niya, Narito, ang aking ina at aking mga 
kapatid! 

Sapagka't sinomang gumaganap ng kalooban ng Dios, 
ito'y ang aking kapatid na lalake, at aking 
kapatid na babae, at ina. 

At siya'y muling nagpasimulang magturo sa tabi ng 
dagat. At nagpipisan sa kaniya ang lubhang 
maraming tao, ano pa't siya'y lumulan sa isang 
daong, at siya'y naupo sa dagat; at ang buong 
karamihan ay nasa lupa sa tabi ng dagat. 

At sila'y tinuruan niya ng maraming bagay sa mga 
talinghaga, at sinabi sa kanila sa kaniyang 
pagtuturo, 

Pakinggan ninyo: Narito, ang manghahasik ay yumaon 
upang maghasik: 

At nangyari, sa kaniyang paghahasik, na ang ilang 
binhi ay nangahulog sa tabi ng daan, at 
nagsidating ang mga ibon at kinain ito. 

At ang mga iba'y nangahulog sa batuhan, na doo'y 
walang maraming lupa; at pagdaka'y sumibol, 
sapagka't hindi malalim ang lupa: 

At nang sumikat ang araw, ay nangainitan; at dahil 
sa walang ugat, ay nangatuyo. 

At ang mga iba'y nangahulog sa dawagan, at 
nagsilaki ang mga dawag, at ininis ang mga 
pananim, at ito'y hindi nangamunga. 

At ang mga iba'y nangahulog sa mabuting lupa, at 
nangamunga, na nagsitaas at nagsilago; at may 
namunga ng tigtatatlongpu, at tiganim na pu, at 
tigisang daan. 

At sinabi niya, Ang may mga pakinig na ipakikinig, 
ay makinig. 

At nang siya'y magisa na, ang nangasa palibot niya 
na kasama ang labingdalawa ay nangagtanong sa 
kaniya tungkol sa mga talinghaga. 

At sinabi niya sa kanila, Sa inyo ay ipinagkaloob 
ang makaalam ng hiwaga ng kaharian ng Dios: 
datapuwa't sa kanilang nangasa labas, ang lahat ng 
mga bagay ay ginagawa sa pamamagitan ng mga 
talinghaga: 

Upang kung magsitingin sila'y mangakakita, at 
huwag mamalas; at kung mangakinig sila'y 
mangakarinig, at huwag mangakaunawa; baka sakaling 
sila'y mangagbalikloob, at patawarin sila. 

At sinabi niya sa kanila, Hindi baga ninyo 
nalalaman ang talinghagang ito? at paanong 
malalaman ninyo ang lahat ng mga talinghaga? 

Ang manghahasik ay naghahasik ng salita. 

At ang mga ito'y yaong nangasa tabi ng daan, na 
doon nahahasik ang salita; at nang kanilang 
mapakinggan, pagdaka'y pinaroroonan ni Satanas, at 
inaalis ang salita na inihasik sa kanila. 

At gayon din naman itong mga nahasik sa batuhan, 
na, pagkarinig nila ng salita, pagdaka'y 
nagsisitanggap na may galak; 

At hindi nangaguugat sa kanilang sarili, kundi 
sangdaling tumatagal; kaya't pagkakaroon ng 
kapighatian o ng mga paguusig dahil sa salita, 
pagdaka'y nangatisod sila. 

At ang mga iba'y yaong nangahasik sa dawagan; ang 
mga ito'y yaong nangakinig ng salita, 

At ang mga pagsusumakit na ukol sa sanglibutan, at 
ang daya ng mga kayamanan, at ang mga pita sa 
ibang mga bagay na nagsisipasok, ang nagsisiinis 
sa salita, at ito'y nagiging walang bunga. 

At yaon ang nangahasik sa mabuting lupa; na 
nangakikinig ng salita, at tinatanggap ito, at 
namumunga ng tigtatatlongpu, at tigaanim na pu, at 
tigiisang daan. 

At sinabi niya sa kanila, Dinadala baga ang ilaw 
upang ilagay sa ilalim ng takalan, o sa ilalim ng 
higaan, at hindi baga upang ilagay sa talagang 
lalagayan ng ilaw? 

Sapagka't walang anomang bagay na natatago, kundi 
upang mahayag; ni nalilihim, kundi yao'y upang 
mapasa liwanag. 

Kung ang sinoman ay may mga pakinig na ipakikinig, 
ay makinig. 

At sinabi niya sa kanila, Ingatan ninyo kung ano 
ang inyong pinakikinggan: sa panukat na inyong 
isinusukat ay kayo'y susukatin; at higit pa ang sa 
inyo'y ibibigay. 

Sapagka't ang mayroon, ay bibigyan pa; at ang 
wala, pati ng nasa kaniya ay aalisin pa sa kaniya. 

At sinabi niya, Ganyan ang kaharian ng Dios, na 
gaya ng isang taong naghahasik ng binhi sa lupa; 

At natutulog at nagbabangon sa gabi at araw, at 
sumisibol at lumalaki ang binhi na di niya 
nalalaman kung paano. 

Sa kaniyang sarili ay nagbubunga ang lupa; 
una-una'y usbong, saka uhay, pagkatapos ay butil 
na humihitik sa uhay. 

Datapuwa't pagka hinog na ang bunga, ay ginagamit 
agad ang panggapas, sapagka't dumating na ang 
pagaani. 

At kaniyang sinabi, Sa ano natin itutulad ang 
kaharian ng Dios? o sa anong talinghaga isasaysay 
natin ito? 

Ito'y tulad sa butil ng binhi ng mostasa, na 
pagkahasik sa lupa, bagama't siyang lalong 
pinakamaliit sa lahat ng mga binhi na nangasa 
lupa, 

Gayon ma'y pagkatanim, ay tumataas, at lumalaki ng 
higit kay sa lahat ng mga gulay, at nagsasanga ng 
malalabay; ano pa't ang mga ibon sa langit ay 
mangakasisilong sa kaniyang lilim. 

At sa pamamagitan ng gayong maraming talinghaga ay 
sinasaysay niya sa kanila ang salita, ayon sa 
makakaya ng kanilang pakinig; 

At hindi sila kinakausap kundi sa talinghaga: 
datapuwa't sa kaniyang sariling mga alagad ay 
bukod na ipinaliliwanag ang lahat ng mga bagay. 

At nang araw ding yaon, nang gabi na, ay sinabi 
niya sa kanila, Tumawid tayo sa kabilang ibayo. 

At pagkaiwan sa karamihan, ay kanilang dinala siya 
sa daong, ayon sa kaniyang kalagayan. At mayroon 
siyang kasamang ibang mga daong. 

At nagbangon ang isang malakas na bagyo, at 
sinasalpukan ang daong ng mga alon, na ano pa't 
ang daong ay halos natitigib. 

At siya'y natutulog sa hulihan sa ibabaw ng 
kutson; at siya'y ginising nila, at sinabi sa 
kaniya, Guro, wala bagang anoman sa iyo na 
mapahamak tayo? 

At gumising siya, at sinaway ang hangin, at sinabi 
sa dagat, Pumayapa, tumahimik ka. At humimpil ang 
hangin, at humusay na totoo ang panahon, 

At sinabi niya sa kanila, Bakit kayo nangatakot? 
wala pa baga kayong pananampalataya? 

At sila'y nangatakot na lubha, at sila-sila'y 
nangagsasabihan, Sino nga ito, na pati ng hangin 
at ng dagat ay tumatalima sa kaniya? 

At nagsidating sila sa kabilang ibayo ng dagat sa 
lupain ng mga Gadareno. 

At paglunsad niya sa daong, pagdaka'y sinalubong 
siya na galing sa mga libingan ng isang lalake na 
may isang karumaldumal na espiritu, 

Na tumatahan sa mga libingan: at sinoma'y hindi 
siya magapos, kahit ng tanikala; 

Sapagka't madalas na siya'y ginapos ng mga damal 
at mga tanikala, at pinagpatidpatid niya ang mga 
tanikala, at pinagbabalibali ang mga damal: at 
walang taong may lakas na makasupil sa kaniya. 

At palaging sa gabi't araw, ay nagsisisigaw sa mga 
libingan at sa mga kabundukan, at sinusugatan ang 
sarili ng mga bato. 

At pagkatanaw niya sa malayo kay Jesus, ay tumakbo 
at siya'y kaniyang sinamba; 

At nagsisisigaw ng malakas na tinig, na kaniyang 
sinabi, Ano ang pakialam ko sa iyo, Jesus, ikaw na 
Anak ng Dios na Kataastaasan? kita'y 
pinamamanhikan alangalang sa Dios, na huwag mo 
akong pahirapan. 

Sapagka't sinabi niya sa kaniya, Lumabas ka sa 
taong ito, ikaw na karumaldumal na espiritu. 

At tinanong niya siya, Ano ang pangalan mo? At 
sinabi niya sa kaniya, Pulutong ang pangalan ko; 
sapagka't marami kami. 

At ipinamamanhik na mainam sa kaniya na huwag 
silang palayasin sa lupaing yaon. 

At sa libis ng bundok na yaon ay may isang 
malaking kawan ng mga baboy na nagsisipanginain. 

At nangamanhik sila sa kaniya, na nagsisipagsabi, 
Paparoonin mo kami sa mga baboy, upang kami ay 
magsipasok sa kanila. 

At ipinahintulot niya sa kanila. At ang mga 
karumaldumal na espiritu ay nangagsilabas, at 
nangagsipasok sa mga baboy: at ang kawan ay 
napadaluhong sa bangin hanggang sa dagat, na 
sila'y may mga dalawang libo; at sila'y nangalunod 
sa dagat. 

At nagsitakas ang mga tagapagalaga ng mga yaon, at 
ibinalita sa bayan, at sa mga bukid. At 
nagsiparoon ang mga tao upang makita kung ano ang 
nangyari. 

At nagsiparoon sila kay Jesus, at nakita nila ang 
inalihan ng mga demonio na nakaupo, nakapanamit at 
matino ang kaniyang pagiisip, sa makatuwid baga'y 
siyang nagkaroon ng isang pulutong: at sila'y 
nangatakot. 

At sinabi sa kanila ng nangakakita kung paanong 
pagkapangyari sa inalihan ng mga demonio, at 
tungkol sa mga baboy. 

At sila'y nangagpasimulang magsipamanhik sa kaniya 
na siya'y umalis sa kanilang mga hangganan. 

At habang lumululan siya sa daong, ay 
ipinamamanhik sa kaniya ng inalihan ng mga demonio 
na siya'y ipagsama niya. 

At hindi niya itinulot sa kaniya, kundi sa 
kaniya'y sinabi, Umuwi ka sa iyong bahay sa iyong 
mga kaibigan, at sabihin mo sa kanila kung gaano 
kadakilang mga bagay ang ginawa sa iyo ng 
Panginoon, at kung paanong kinaawaan ka niya. 

At siya'y yumaon ng kaniyang lakad, at 
nagpasimulang ihayag sa Decapolis kung gaanong 
kadakilang mga bagay ang sa kaniya'y ginawa ni 
Jesus: at nangagtaka ang lahat ng mga tao. 

At nang si Jesus ay muling makatawid sa daong sa 
kabilang ibayo, ay nakipisan sa kaniya ang lubhang 
maraming tao; at siya'y nasa tabi ng dagat. 

At lumapit ang isa sa mga pinuno sa sinagoga, na 
nagngangalang Jairo; at pagkakita sa kaniya, ay 
nagpatirapa siya sa kaniyang paanan, 

At ipinamamanhik na mainam sa kaniya, na sinasabi, 
Ang aking munting anak na babae ay naghihingalo: 
ipinamamanhik ko sa iyo, na ikaw ay pumaroon at 
ipatong mo ang iyong mga kamay sa kaniya, upang 
siya'y gumaling, at mabuhay. 

At siya'y sumama sa kaniya; at sinundan siya ng 
lubhang maraming tao; at siya'y sinisiksik nila. 

At isang babae na may labingdalawang taon nang 
inaagasan, 

At siya'y napahirapan na ng maraming bagay ng mga 
manggagamot, at nagugol na niya ang lahat niyang 
tinatangkilik, at hindi gumaling ng kaunti man, 
kundi bagkus pang lumulubha siya, 

Na pagkarinig niya ng mga bagay tungkol kay Jesus, 
ay lumapit siya sa karamihan, sa likuran niya, at 
hinipo ang kaniyang damit. 

Sapagka't sinasabi niya, Kung mahipo ko man lamang 
ang kaniyang damit, ay gagaling ako. 

At pagdaka'y naampat ang kaniyang agas; at 
kaniyang naramdaman sa kaniyang katawan na 
magaling na siya sa salot niya. 

At si Jesus, sa pagkatalastas niya agad sa 
kaniyang sarili na may umalis na bisa sa kaniya, 
ay pagdaka'y pumihit sa karamihan at nagsabi, Sino 
ang humipo ng aking mga damit? 

At sinabi sa kaniya ng kaniyang mga alagad, 
Nakikita mong sinisiksik ka ng karamihan, at 
sasabihin mo, Sino ang humipo sa akin? 

At lumingap siya sa palibotlibot upang makita siya 
na gumawa ng bagay na ito. 

Nguni't ang babae na natatakot at nangangatal, 
palibhasa'y nalalaman ang sa kaniya'y nangyari, 
lumapit at nagpatirapa sa harap niya, at sinabi sa 
kaniya ang buong katotohanan. 

At sinabi niya sa kaniya, Anak, pinagaling ka ng 
pananampalataya mo; yumaon kang payapa, at 
gumaling ka sa salot mo. 

Samantalang nagsasalita pa siya, ay may 
nagsidating na galing sa bahay ng pinuno sa 
sinagoga, na nagsasabi, Patay na ang anak mong 
babae: bakit mo pa binabagabag ang Guro? 

Datapuwa't hindi pinansin ni Jesus ang kanilang 
sinasalita, at nagsabi sa pinuno ng sinagoga, 
Huwag kang matakot, manampalataya ka lamang. 

At hindi niya ipinahintulot na sinoma'y makasunod 
sa kaniya, liban kay Pedro, at kay Santiago, at 
kay Juan na kapatid ni Santiago. 

At nagsidating sila sa bahay ng pinuno sa 
sinagoga; at napanood niya ang pagkakagulo, at ang 
nagsisitangis, at nangagbubuntong-hininga ng 
labis. 

At pagkapasok niya, ay kaniyang sinabi sa kanila, 
Bakit kayo'y nangagkakagulo at nagsisitangis? 
hindi patay ang bata, kundi natutulog. 

At tinatawanan nila siya na nililibak. Datapuwa't, 
nang mapalabas na niya ang lahat, ay isinama niya 
ang ama ng bata at ang ina nito, at ang kaniyang 
mga kasamahan, at pumasok sa kinaroroonan ng bata. 

At pagkahawak niya sa kamay ng bata, ay sinabi 
niya sa kaniya, Talitha cumi; na kung liliwanagin 
ay, Dalaga, sinasabi ko sa iyo, Magbangon ka. 

At pagdaka'y nagbangon ang dalaga, at lumakad: 
sapagka't siya'y may labingdalawang taon na. At 
pagdaka'y nangagtaka silang lubha. 

At ipinagbilin niya sa kanilang mahigpit, na 
sinoman ay huwag makaalam nito: at kaniyang 
ipinagutos na siya'y bigyan ng pagkain. 

At umalis siya doon; at napasa kaniyang sariling 
lupain; at nagsisunod sa kaniya ang kaniyang mga 
alagad. 

At nang dumating ang sabbath, ay nagpasimulang 
magturo siya sa sinagoga: at marami sa 
nangakakarinig sa kaniya ay nangagtataka, na 
nangagsasabi, Saan nagkaroon ang taong ito ng mga 
bagay na ito? at, Anong karunungan ito na sa 
kaniya'y ibinigay, at anong kahulugan ng gayong 
mga makapangyarihang gawa na ginagawa ng kaniyang 
mga kamay? 

Hindi baga ito ang anluwagi, ang anak ni Maria, at 
kapatid ni Santiago, at ni Jose, at ni Judas, at 
ni Simon? at hindi baga nangaririto sa atin ang 
kaniyang mga kapatid na babae? At siya'y 
kinatitisuran nila. 

At sinabi sa kanila ni Jesus, Walang propetang di 
may kapurihan, liban sa kaniyang sariling lupain, 
at sa gitna ng kaniyang sariling mga kamaganak, at 
sa kaniyang sariling bahay. 

At hindi siya nakagawa doon ng anomang 
makapangyarihang gawa, liban sa ipinatong niya ang 
kaniyang mga kamay sa ilang mga maysakit, at 
pinagaling sila. 

At nanggigilalas siya sa kanilang di 
pananampalataya. At siya'y lumibot na nagtuturo sa 
mga nayong nasa paligidligid. 

At pinalapit niya sa kaniya ang labingdalawa, at 
nagpasimulang sinugo sila na daladalawa; at 
binigyan niya sila ng kapamahalaan laban sa mga 
karumaldumal na espiritu; 

At ipinagbilin niya sa kanila na huwag silang 
magsipagbaon ng anoman sa paglakad, kundi tungkod 
lamang; kahit tinapay, kahit supot ng ulam, kahit 
salapi sa kanilang supot; 

Datapuwa't gumamit ng mga sandalyas: at, huwag 
magsuot ng dalawang tunika. 

At sinabi niya sa kanila, Saan man kayo magsipasok 
sa isang bahay, mangatira kayo roon hanggang sa 
kayo'y magsialis doon. 

At sa alin mang dakong hindi kayo tanggapin, at 
hindi kayo pakinggan, pagalis ninyo doo'y ipagpag 
ninyo ang alabok na nasa ilalim ng inyong 
talampakan bilang patotoo sa kanila. 

At sila'y nangagsialis, at nagsipangaral na 
mangagsisi ang mga tao. 

At nangagpalabas ng maraming demonio, at 
nangagpahid ng langis sa maraming may-sakit, at 
pinagaling sila. 

At narinig ng haring Herodes; sapagka't nabantog 
na ang pangalan niya; at sinabi niya, Si Juan na 
Mangbabautismo ay nagbangon sa mga patay, at kaya 
sumasa kaniya ang mga kapangyarihang ito. 

At sinasabi ng mga iba, Siya'y si Elias. At 
sinasabi ng mga iba, Siya'y propeta, na gaya ng 
ibang mga propeta. 

Datapuwa't nang marinig ni Herodes, ay sinabi, Si 
Juan na aking pinugutan ng ulo, siya'y nagbangon. 

Sapagka't si Herodes din ang nagsugo sa mga kawal 
at nagpahuli kay Juan, at nagpatanikala sa kaniya 
sa bilangguan dahil kay Herodias, na asawa ni 
Filipo na kaniyang kapatid; sapagka't nagasawa 
siya sa kaniya. 

Sapagka't sinabi ni Juan kay Herodes, Hindi 
matuwid sa iyo na iyong ariin ang asawa ng iyong 
kapatid. 

At ipinagtanim siya ni Herodias, at hinahangad 
siyang patayin; at hindi niya magawa; 

Sapagka't natatakot si Herodes kay Juan 
palibhasa'y nalalamang siya'y lalaking matuwid at 
banal, at siya'y ipinagsanggalang niya. At kung 
siya'y pinakikinggan niya, ay natitilihan siyang 
mainam; at pinakikinggan niya siya na may galak. 

At nang sumapit ang isang kaukulang araw, na 
kapanganakan niya, ay ipinaghanda ni Herodes ng 
isang hapunan ang kaniyang mga maginoo, at mga 
mataas na kapitan, at mga pangulong lalake sa 
Galilea; 

At nang pumasok ang anak na babae ni Herodias ay 
sumayaw, at siya'y kinalugdan ni Herodes at ng mga 
kasalo niyang nakaupo sa dulang; at sinabi ng hari 
sa dalaga, Hingin mo sa akin ang maibigan mo, at 
ibibigay ko sa iyo. 

At ipinanumpa niya sa kaniya, Ang anomang hingin 
mo sa akin ay ibibigay ko sa iyo, kahit ang 
kalahati ng aking kaharian. 

At lumabas siya, at sinabi sa kaniyang ina, Ano 
ang aking hihingin? At sinabi niya, Ang ulo ni 
Juan ang Mangbabautismo. 

At pagdaka'y pumasok siyang dalidali sa 
kinaroroonan ng hari, at humingi, na sinasabi, 
Ibig ko na ngayon din ang ibigay mo sa akin na 
nasa isang pinggan ang ulo ni Juan Bautista. 

At namanglaw na lubha ang hari; datapuwa't dahil 
sa kaniyang sumpa, at sa nangakaupo sa dulang, ay 
hindi niya itinanggi. 

At pagdaka'y nagsugo ang hari sa isang kawal na 
kaniyang bantay, at ipinagutos na dalhin sa kaniya 
ang ulo niya: at yumaon siya at pinugutan siya ng 
ulo sa bilangguan, 

At dinala ang kaniyang ulo na nasa isang pinggan, 
at ibinigay sa dalaga; at ibinigay ng dalaga sa 
kaniyang ina. 

At nang mabalitaan ng kaniyang mga alagad, ay 
nagsiparoon sila at binuhat ang kaniyang bangkay, 
at inilagay sa isang libingan. 

At ang mga apostol ay nangagpisan kay Jesus; at 
isinaysay nila sa kaniya ang lahat ng mga bagay na 
kanilang ginawa, at ang lahat ng kanilang itinuro. 

At sinabi niya sa kanila, Magsiparito kayo ng 
bukod sa isang dakong ilang, at mangagpahinga kayo 
ng kaunti. Sapagka't marami ang nangagpaparoo't 
parito, at sila'y hindi man lamang mangagkapanahon 
na magsikain. 

At nagsiyaon silang nangasa daong at nangapasa 
isang dakong ilang at bukod. 

At nangakita sila ng mga tao sa pagalis, at sila'y 
nangakilala ng marami at paraparang nagsisitakbo 
na nagsiparoon doon mula sa lahat ng mga bayan, at 
nangaunang nagsirating pa kay sa kanila. 

At lumabas siya at nakita ang lubhang maraming 
tao, at nahabag siya sa kanila, sapagka't sila'y 
gaya ng mga tupa na walang pastor: at siya'y 
nagpasimulang tinuruan sila ng maraming bagay. 

At nang gumabi na, ay nagsilapit sa kaniya ang 
kaniyang mga alagad, at nangagsabi, Ilang ang 
dakong ito, at gumagabi na; 

Payaunin mo sila, upang sila'y magsiparoon sa mga 
bayan at mga nayon sa palibotlibot nito, at 
mangagsibili ng anomang makakain. 

Datapuwa't siya'y sumagot at sinabi sa kanila, 
Bigyan ninyo sila ng makakain. At sinabi nila sa 
kaniya, Magsisiyaon ba kami at magsisibili ng 
dalawang daang denariong tinapay, at ipakakain 
namin sa kanila? 

At sinabi niya sa kanila, Ilang tinapay mayroon 
kayo? magsiparoon kayo at inyong tingnan. At nang 
mangaalaman nila, ay kanilang sinabi, Lima, at 
dalawang isda. 

At iniutos niya sa kanila na paupuin silang lahat 
na pulupulutong sa ibabaw ng damuhang sariwa. 

At sila'y nagsiupong hanayhanay, na tigsasangdaan, 
at tiglilimangpu. 

At kinuha niya ang limang tinapay at ang dalawang 
isda, at pagtingala sa langit, ay kaniyang 
pinagpala, at pinagputolputol ang mga tinapay; at 
ibinigay niya sa mga alagad upang ihain nila sa 
kanila; at ipinamahagi niya sa kanilang lahat ang 
dalawang isda. 

At nagsikain silang lahat, at nangabusog. 

At kanilang pinulot ang mga pinagputolputol, 
labingdalawang bakol na puno ng tinapay at mga 
isda naman. 

At ang nagsikain ng mga tinapay ay limang libong 
lalake. 

At pagdaka'y pinalulan niya sa daong ang kaniyang 
mga alagad, at pinauna sa kaniya sa kabilang 
ibayo, sa Betsaida, samantalang pinayayaon niya 
ang karamihan. 

At pagkatapos na mapagpaalam niya sila, ay 
naparoon siya sa bundok upang manalangin. 

At nang dumating ang gabi, ang daong ay nasa gitna 
ng dagat, at siya'y nagiisa sa lupa. 

At pagkakita sa kanila na totoong nangalulumbay sa 
paggaod, sapagka't sinasalunga sila ng hangin, at 
malapit na ang ikaapat na pagpupuyat sa gabi ay 
naparoon siya sa kanila, na lumalakad sa ibabaw ng 
dagat; at ibig silang lagpasan: 

Datapuwa't sila, nang makita nilang siya'y 
lumalakad sa ibabaw ng dagat, ay inakala nilang 
siya'y isang multo, at nangagsisigaw; 

Sapagka't nakita siya nilang lahat, at 
nangagulumihanan. Datapuwa't pagdaka'y nagsalita 
siya sa kanila, at sa kanila'y sinabi, Laksan 
ninyo ang inyong loob: ako nga; huwag kayong 
mangatakot. 

At pinanhik niya sila sa daong; at humimpil ang 
hangin: at sila'y nanganggilalas ng di kawasa sa 
kanilang sarili; 

Palibhasa'y hindi pa nila natatalastas yaong 
tungkol sa mga tinapay, dahil sa ang kanilang 
puso'y pinatigas. 

At nang mangakatawid na sila, ay narating nila ang 
lupa ng Genezaret, at nagsisadsad sa daungan. 

At paglunsad nila sa daong, pagdaka'y nakilala 
siya ng mga tao, 

At nang malibot nilang nagtutumulin ang buong 
lupaing yaon, at nagpasimulang dalhin sa kaniya 
ang mga may-sakit na nasa kanilang higaan, saan 
man nila marinig na naroon siya. 

At saan man siya pumasok, sa mga nayon, o sa mga 
bayan o sa mga bukid, ay inilalagay nila sa mga 
liwasan ang mga may-sakit, at ipinamamanhik sa 
kaniya na ipahipo man lamang sa kanila ang 
laylayan ng kaniyang damit: at ang lahat ng 
nagsihipo sa kaniya ay pawang nagsigaling. 

At nakisama sa kanila ang mga Fariseo, at ilan sa 
mga eskriba, na nagsipanggaling sa Jerusalem, 

At kanilang nangakita ang ilan sa kaniyang mga 
alagad na nagsisikain ng kanilang tinapay ng mga 
kamay na marurumi, sa makatuwid baga'y mga kamay 
na hindi hinugasan. 

(Sapagka't ang mga Fariseo, at ang lahat ng mga 
Judio, ay hindi nagsisikain, kundi muna 
mangaghugas na maingat ng mga kamay, na 
pinanghahawakan ang mga sali't-saling sabi ng 
matatanda; 

At kung nagsisipanggaling sila sa pamilihan, kung 
hindi muna mangaghugas, ay hindi sila nagsisikain; 
at may iba pang maraming bagay na kanilang minana, 
upang ganapin; gaya ng mga paghuhugas ng mga 
inuman, at ng mga saro, at ng mga inumang tanso.) 

At siya'y tinanong ng mga Fariseo at ng mga 
eskriba, Bakit ang iyong mga alagad ay hindi 
nagsisilakad ng ayon sa sali't-saling sabi ng 
matatanda, kundi nagsisikain sila ng kanilang 
tinapay ng mga kamay na karumaldumal? 

At sinabi niya sa kanila, Mabuti ang pagkahula ni 
Isaias tungkol sa inyong mga mapagpaimbabaw, ayon 
sa nasusulat, Ang bayang ito'y iginagalang ako ng 
kaniyang mga labi, Datapuwa't ang kanilang puso ay 
malayo sa akin. 

Datapuwa't walang kabuluhan ang pagsamba nila sa 
akin, Na nagtuturo ng kanilang pinakaaral ng mga 
utos ng mga tao. 

Nilisan ninyo ang utos ng Dios, at inyong 
pinanghahawakan ang sali't-saling sabi ng mga tao. 

At sinabi niya sa kanila, Totoong itinatakuwil 
ninyo ang utos ng Dios, upang mangaganap ninyo ang 
inyong mga sali't-saling sabi. 

Sapagka't sinabi ni Moises, Igalang mo ang iyong 
ama at ang iyong ina; at, Ang manungayaw sa ama o 
sa ina, ay mamatay siyang walang pagsala: 

Datapuwa't sinasabi ninyo, Kung sabihin ng isang 
tao sa kaniyang ama o sa kaniyang ina, Yaong 
mangyayaring pakinabangan mo sa akin ay Corban, sa 
makatuwid baga'y, hain sa Dios; 

Hindi na ninyo siya pinabayaang gumawa ng anoman 
na ukol sa kaniyang ama o sa kaniyang ina; 

Na niwawalang kabuluhan ang salita ng Dios ng 
inyong sali't-saling sabi, na inyong itinuro: at 
nagsisigawa kayo ng iba pang maraming bagay na 
kawangis nito. 

At muling pinalapit niya sa kaniya ang karamihan, 
at sinabi sa kanila, Pakinggan ninyong lahat ako, 
at inyong unawain: 

Walang anomang nasa labas ng katawan ng tao, na 
pagpasok sa kaniya ay makakahawa sa kaniya; 
datapuwa't ang mga bagay na nagsisilabas sa tao 
yaon ang nangakakahawa sa tao. 

Kung ang sinoman ay may pakinig na ipakikinig ay 
makinig. 

At nang pumasok siya sa bahay na mula sa 
karamihan, ay itinanong sa kaniya ng kaniyang mga 
alagad ang talinghaga. 

At sinabi niya sa kanila, Kayo baga naman ay wala 
ring pagiisip? Hindi pa baga ninyo nalalaman, na 
anomang nasa labas na pumapasok sa tao, ay hindi 
nakakahawa sa kaniya; 

Sapagka't hindi pumapasok sa kaniyang puso, kundi 
sa kaniyang tiyan, at lumalabas sa dakong daanan 
ng dumi? Sa salitang ito'y nililinis niya ang 
lahat ng pagkain. 

At sinabi niya, Ang lumalabas sa tao, yaon ang 
nakakahawa sa tao. 

Sapagka't mula sa loob, mula sa puso ng mga tao, 
lumalabas ang masasamang pagiisip, ang mga 
pakikiapid, ang mga pagnanakaw, ang mga pagpatay 
sa kapuwa-tao, ang mga pangangalunya, 

Ang mga kasakiman, ang mga kasamaan, ang 
pagdaraya, ang kalibugan, ang matang masama, ang 
kapusungan, ang kapalaluan, ang kamangmangan: 

Ang lahat ng masasamang bagay na ito ay sa loob 
nagsisipanggaling, at nangakakahawa sa tao. 

At nagtindig siya doon, at napasa mga hangganan ng 
Tiro at ng Sidon. At pumasok siya sa isang bahay, 
at ibig niya na sinomang tao'y huwag sanang 
makaalam; at hindi siya nakapagtago. 

Nguni't ang isang babae na ang kaniyang munting 
anak na babae ay may isang karumaldumal na 
espiritu, pagdaka'y nang mabalitaan siya, ay 
lumapit at nagpatirapa sa kaniyang paanan. 

Ang babae nga ay isang Griega, isang Sirofenisa, 
ayon sa lahi. At ipinamamanhik niya sa kaniya na 
palabasin sa kaniyang anak ang demonio. 

At sinabi niya sa kaniya, Pabayaan mo munang 
mangabusog ang mga anak: sapagka't hindi marapat 
na kunin ang tinapay ng mga anak at itapon sa mga 
aso. 

Datapuwa't siya'y sumagot at sinabi sa kaniya, Oo, 
Panginoon; kahit ang mga aso sa ilalim ng dulang 
ay nagsisikain ng mga mumo ng mga anak. 

At sinabi niya sa kaniya, Dahil sa sabing ito 
humayo ka; nakaalis na ang demonio sa iyong anak. 

At umuwi siya sa kaniyang bahay, at naratnan ang 
anak na nakahiga sa higaan, at nakaalis na ang 
demonio. 

At siya'y muling umalis sa mga hangganan ng Tiro, 
at napasa Sidon hanggang sa dagat ng Galilea, na 
kaniyang tinahak ang mga hangganan ng Decapolis. 

At dinala nila sa kaniya ang isang bingi at utal; 
at ipinamanhik nila sa kaniya na kaniyang ipatong 
ang kaniyang kamay sa kaniya. 

At siya'y inihiwalay niya ng bukod sa karamihan, 
at isinuot ang kaniyang mga daliri sa mga tainga 
niya, at siya'y lumura, at hinipo ang kaniyang 
dila; 

At pagkatingala sa langit, ay siya'y 
nagbuntong-hininga, at sinabi sa kaniya, Ephatha, 
sa makatuwid baga'y, Mabuksan. 

At nangabuksan ang kaniyang mga pakinig, at 
nakalag ang tali ng kaniyang dila, at siya'y 
nakapagsalitang malinaw. 

At ipinagbilin niya sa kanila na kanino mang tao 
ay huwag nilang sabihin: nguni't kung kailan 
lalong ipinagbabawal niya sa kanila, ay lalo 
namang kanilang ibinabantog. 

At sila'y nangagtataka ng di kawasa, na 
nangagsasabi, Mabuti ang pagkagawa niya sa lahat 
ng mga bagay; kaniyang binibigyang pakinig pati ng 
mga bingi, at pinapagsasalita ang mga pipi. 

Nang mga araw na yaon, nang magkaroong muli ng 
maraming tao, at wala silang mangakain, ay tinawag 
niya ang kaniyang mga alagad, at sinabi sa kanila, 

Nahahabag ako sa karamihan, sapagka't tatlong araw 
nang sila'y nangatira sa akin, at walang 
mangakain: 

At kung sila'y pauwiin kong nangagugutom sa 
kanilang mga tahanan, ay magsisipanglupaypay sila 
sa daan; at nagsipanggaling sa malayo ang ilan sa 
kanila. 

At nagsisagot sa kaniya ang kaniyang mga alagad, 
Paanong mabubusog ninoman ang mga taong ito ng 
tinapay dito sa isang ilang na dako? 

At kaniyang tinanong sila, Ilang tinapay mayroon 
kayo? At sinabi nila, Pito. 

At iniutos niya sa karamihan na magsiupo sa lupa; 
at kinuha niya ang pitong tinapay, at 
pagkapagpasalamat, ay pinagputolputol niya, at 
ibinigay sa kaniyang mga alagad, upang ihain sa 
kanila; at inihain nila sa karamihan. 

At mayroon silang ilang maliliit na isda: at nang 
mapagpala ang mga ito, ay ipinagutos niya na ihain 
din naman ang mga ito sa kanila. 

At sila'y nagsikain, at nangabusog: at kanilang 
pinulot ang lumabis sa mga pinagputolputol, na 
pitong bakol na puno. 

At sila'y may mga apat na libo: at pinayaon niya 
sila. 

At pagdaka'y lumulan siya sa daong na kasama ang 
kaniyang mga alagad, at napasa mga sakop ng 
Dalmanuta. 

At nagsilabas ang mga Fariseo, at nangagpasimulang 
makipagtalo sa kaniya, na hinahanapan siya ng 
isang tandang mula sa langit, na tinutukso siya. 

At nagbuntong-hininga siya ng malalim sa kaniyang 
espiritu, at nagsabi, Bakit humahanap ng tanda ang 
lahing ito? katotohanang sinasabi ko sa inyo, 
Walang tandang ibibigay sa lahing ito. 

At sila'y iniwan niya, at muling pagkalulan sa 
daong ay tumawid sa kabilang ibayo. 

At nangalimutan nilang magsipagdala ng tinapay; at 
wala sila kundi isang tinapay sa daong. 

At ipinagbilin niya sa kanila, na nagsabi, Tingnan 
ninyo, mangagingat kayo sa lebadura ng mga Fariseo 
at sa lebadura ni Herodes. 

At nangagkatuwiranan sila-sila rin, na 
nangagsasabi, Wala tayong tinapay. 

At pagkahalata nito ni Jesus ay sinabi sa kanila, 
Bakit nangagbubulaybulay kayo, sapagka't wala 
kayong tinapay? hindi pa baga ninyo napaghahalata, 
ni napaguunawa man? nangagmatigas na baga ang 
inyong puso? 

Mayroon kayong mga mata, hindi baga kayo 
nangakakakita? at mayroon kayong mga tainga, hindi 
baga kayo nangakakarinig? at hindi baga ninyo 
nangaaalaala? 

Nang aking pagputolputulin ang limang tinapay sa 
limang libong lalake, ilang bakol na puno ng mga 
pinagputolputol ang inyong binuhat? Sinabi nila sa 
kaniya, Labingdalawa. 

At nang pagputolputulin ang pitong tinapay sa apat 
na libo, ilang bakol na puno ng mga 
pinagputolputol ang binuhat ninyo? At sinabi nila 
sa kaniya, Pito. 

At sinabi niya sa kanila, Hindi pa baga ninyo 
napaguunawa? 

At nagsidating sila sa Betsaida. At dinala nila sa 
kaniya ang isang lalaking bulag, at ipinamanhik sa 
kaniya na siya'y hipuin. 

At hinawakan niya sa kamay ang lalaking bulag, at 
dinala niya sa labas ng nayon; at nang maluraan 
ang kaniyang mga mata, at maipatong ang kaniyang 
mga kamay sa kaniya, ay kaniyang tinanong siya, 
Nakakakita ka baga ng anoman? 

At siya'y tumingala, at nagsabi, Nakakakita ako ng 
mga tao; sapagka't namamasdan ko silang tulad sa 
mga punong kahoy, na nagsisilakad. 

Saka ipinatong na muli sa kaniyang mga mata ang 
mga kamay niya; at siya'y tumitig, at gumaling, at 
nakita niyang maliwanag ang lahat ng mga bagay. 

At pinauwi niya siya sa kaniyang tahanan, na 
sinasabi, Huwag kang pumasok kahit sa nayon. 

At pumaroon si Jesus, at ang kaniyang mga alagad 
sa mga nayon ng Cesarea ni Filipo: at sa daan ay 
itinanong niya sa kaniyang mga alagad, na sinabi 
sa kanila, Ano baga ang sabi ng mga tao kung sino 
ako? 

At sinaysay nila sa kaniya, na sinasabi, Si Juan 
Bautista; at ang mga iba, si Elias; datapuwa't ang 
mga iba, Isa sa mga propeta. 

At tinanong niya sila, Datapuwa't ano ang sabi 
ninyo kung sino ako? Sumagot si Pedro at nagsabi 
sa kaniya, Ikaw ang Cristo. 

At ipinagbilin niya sa kanila na huwag sabihin 
kanino man ang tungkol sa kaniya. 

At siya'y nagpasimulang magturo sa kanila, na ang 
Anak ng tao ay kinakailangang magbata na maraming 
mga bagay, at itakuwil ng matatanda, at ng mga 
pangulong saserdote, at ng mga eskriba, at 
patayin, at pagkaraan ng tatlong araw ay muling 
magbangon. 

At hayag na sinabi niya ang pananalitang ito. At 
isinama siya ni Pedro, at pinasimulang siya'y 
pagwikaan. 

Datapuwa't paglingap niya sa palibot, at pagtingin 
sa kaniyang mga alagad, ay pinagwikaan si Pedro, 
at sinabi, Lumagay ka sa likuran ko, Satanas; 
sapagka't hindi mo pinagiisip ang mga bagay na 
ukol sa Dios, kundi ang mga bagay na ukol sa mga 
tao. 

At pinalapit niya sa kaniya ang karamihan pati ng 
kaniyang mga alagad, at sa kanila'y sinabi, Kung 
ang sinomang tao ay ibig sumunod sa akin, ay 
tumanggi sa kaniyang sarili, at pasanin ang 
kaniyang krus, at sumunod sa akin. 

Sapagka't ang sinomang magibig iligtas ang 
kaniyang buhay ay mawawalan nito: at ang sinomang 
mawalan ng kaniyang buhay dahil sa akin at sa 
evangelio ay maililigtas yaon. 

Sapagka't ano ang mapapakinabang ng tao, na 
makamtan ang buong sanglibutan, at mapapahamak ang 
kaniyang buhay? 

Sapagka't anong ibibigay ng tao na katumbas sa 
kaniyang buhay? 

Sapagka't ang sinomang magmakahiya sa akin at sa 
aking mga salita sa lahing ito na mapangalunya at 
makasalanan, ay ikahihiya rin naman siya ng Anak 
ng tao, pagparito niyang nasa kaluwalhatian ng 
kaniyang Ama na kasama ng mga banal na anghel. 

At sinabi niya sa kanila, Katotohanang sinasabi ko 
sa inyo, May ilan sa nangakatayong ito, na hindi 
matitikman sa anomang paraan ang kamatayan, 
hanggang sa makita nila ang kaharian ng Dios na 
dumarating na may kapangyarihan. 

At pagkaraan ng anim na araw, ay isinama ni Jesus 
si Pedro, at si Santiago, at si Juan, at sila'y 
dinalang bukod sa isang mataas na bundok: at 
siya'y nagbagong-anyo sa harap nila; 

At ang kaniyang mga damit ay nangagningning, na 
nagsiputing maigi, na ano pa't sinomang 
magpapaputi sa lupa ay hindi makapagpapaputi ng 
gayon. 

At doo'y napakita sa kanila si Elias na kasama si 
Moises: at sila'y nakikipagusap kay Jesus. 

At sumagot si Pedro at sinabi kay Jesus, Rabi, 
mabuti sa atin ang tayo'y dumito: at magsigawa 
kami ng tatlong tabernakulo; isa ang sa iyo, at 
isa ang kay Moises, at isa ang kay Elias. 

Sapagka't hindi niya nalalaman kung ano ang 
isasagot; sapagka't sila'y lubhang nangatakot. 

At dumating ang isang alapaap na sa kanila'y 
lumilim: at may isang tinig na nanggaling sa 
alapaap, Ito ang sinisinta kong Anak; siya ang 
inyong pakinggan. 

At karakaraka'y sa biglang paglingap nila sa 
palibotlibot, ay wala silang nakitang sinoman, 
kundi si Jesus lamang na kasama nila. 

At habang nagsisibaba sila sa bundok, ay 
ipinagbilin niya sa kanila na sa kanino man ay 
huwag nilang sabihin ang kanilang nakita, maliban 
na pagka ang Anak ng tao ay magbangong maguli sa 
mga patay. 

At kanilang iningatan ang pananalitang ito, na 
nangagtatanungan sila-sila kung ano ang kahulugan 
ng pagbabangong maguli sa mga patay. 

At tinanong nila siya, na sinasabi, Bakit sinasabi 
ng mga eskriba na kinakailangang pumarito muna si 
Elias? 

At sinabi niya sa kanila, Katotohanang si Elias ay 
pariritong mauna, at isasauli sa dati ang lahat ng 
mga bagay: at paanong nasusulat ang tungkol sa 
Anak ng tao, na siya'y maghihirap ng maraming 
bagay at pawalang halaga? 

Datapuwa't sinasabi ko sa inyo, na naparito na si 
Elias, at ginawa din naman nila sa kaniya ang 
anomang kanilang inibig, ayon sa nasusulat tungkol 
sa kaniya. 

At pagdating nila sa mga alagad, ay nakita nilang 
nasa kanilang palibotlibot ang lubhang maraming 
mga tao, at ang mga eskriba ay nangakikipagtalo sa 
kanila. 

At pagdaka'y ang buong karamihan, pagkakita nila 
sa kaniya, ay nangagtakang mainam, at tinakbo siya 
na siya'y binati. 

At tinanong niya sila, Ano ang ipinakikipagtalo 
ninyo sa kanila? 

At isa sa karamihan ay sumagot sa kaniya, Guro, 
dinala ko sa iyo ang aking anak na lalake na may 
isang espiritung pipi; 

At saan man siya alihan nito, ay ibinubuwal siya: 
at nagbububula ang kaniyang bibig, at nagngangalit 
ang mga ngipin, at untiunting natutuyo: at sinabi 
ko sa iyong mga alagad na siya'y palabasin; at 
hindi nila magawa. 

At sumagot siya sa kanila at nagsabi, Oh lahing 
walang pananampalataya, hanggang kailan makikisama 
ako sa inyo? hanggang kailan titiisin ko kayo? 
dalhin ninyo siya rito sa akin. 

At dinala nila siya sa kaniya: at pagkakita niya 
sa kaniya, ay pagdaka'y pinapangatal siyang lubha 
ng espiritu; at siya'y nalugmok sa lupa, at 
nagpagulonggulong na bumubula ang kaniyang bibig. 

At tinanong niya ang kaniyang ama, Kailan pang 
panahon nangyayari sa kaniya ito? At sinabi niya, 
Mula sa pagkabata. 

At madalas na siya'y inihahagis sa apoy at sa 
tubig, upang siya'y patayin: datapuwa't kung 
mayroon kang magagawang anomang bagay, ay maawa ka 
sa amin, at tulungan mo kami. 

At sinabi sa kaniya ni Jesus, Kung kaya mo! Ang 
lahat ng mga bagay ay may pangyayari sa kaniya na 
nananampalataya. 

Pagdaka'y sumigaw ang ama ng bata, at sinabi, 
Nananampalataya ako; tulungan mo ang kakulangan ko 
ng pananampalataya. 

At nang makita ni Jesus na dumaragsang tumatakbo 
ang karamihan, ay pinagwikaan niya ang 
karumaldumal na espiritu, na sinasabi sa kaniya, 
Ikaw bingi at piping espiritu, iniuutos ko sa iyo 
na lumabas ka sa kaniya, at huwag ka nang pumasok 
na muli sa kaniya. 

At nang makapagsisisigaw, at nang siya'y 
mapangatal na mainam, ay lumabas siya: at ang 
bata'y naging anyong patay; ano pa't marami ang 
nagsabi, Siya'y patay. 

Datapuwa't hinawakan siya ni Jesus sa kamay, at 
siya'y ibinangon; at siya'y nagtindig. 

At nang pumasok siya sa bahay, ay tinanong siya ng 
lihim ng kaniyang mga alagad, Paano ito na siya'y 
hindi namin napalabas? 

At sinabi niya sa kanila, Ang ganito ay hindi 
mapalalabas ng anoman, maliban sa pamamagitan ng 
panalangin. 

At nagsialis sila roon, at nangagdaan sa Galilea; 
at ayaw siyang sinomang tao'y makaalam niyaon. 

Sapagka't tinuruan niya ang kaniyang mga alagad, 
at sa kanila'y sinabi, Ibibigay ang Anak ng tao sa 
mga kamay ng mga tao, at siya'y papatayin nila; at 
pagkapatay sa kaniya, ay siyang magbabangong muli 
pagkaraan ng ikatlong araw. 

Nguni't hindi nila naunawa ang sabing ito, at 
nangatakot silang magsipagtanong sa kaniya. 

At sila'y nagsidating sa Capernaum: at nang siya'y 
nasa bahay na ay tinanong niya sila, Ano ang 
pinagkakatuwiranan ninyo sa daan? 

Datapuwa't hindi sila nagsiimik: sapagka't 
sila-sila ay nangagtalo sa daan, kung sino ang 
pinakadakila. 

At siya'y naupo, at tinawag ang labingdalawa; at 
sa kanila'y sinabi niya, Kung sinoman ang ibig na 
maging una, ay siyang mahuhuli sa lahat, at 
lingkod ng lahat. 

At kinuha niya ang isang maliit na bata, at 
inilagay sa gitna nila: at siya'y kaniyang 
kinalong, na sa kanila'y sinabi niya, 

Ang sinomang tumanggap sa isa sa mga ganitong 
maliliit na bata sa aking pangalan, ay ako ang 
tinatanggap: at ang sinomang tumanggap sa akin, ay 
hindi ako ang tinatanggap, kundi yaong sa aki'y 
nagsugo. 

Sinabi sa kaniya ni Juan, Guro, nakita namin ang 
isa na sa pangalan mo'y nagpapalabas ng mga 
demonio; at pinagbawalan namin siya, sapagka't 
hindi sumusunod sa atin. 

Datapuwa't sinabi ni Jesus, Huwag ninyong 
pagbawalan siya: sapagka't walang taong gumagawa 
ng makapangyarihang gawa sa pangalan ko, na 
pagdaka'y makapagsasalita ng masama tungkol sa 
akin. 

Sapagka't ang hindi laban sa atin ay sumasa atin. 

Sapagka't ang sinomang magpainom sa inyo ng isang 
sarong tubig, dahil sa kayo'y kay Cristo, 
katotohanang sinasabi ko sa inyo, na hindi 
mawawala sa anomang paraan ang ganti sa kaniya. 

At ang sinomang magbigay ng ikatitisod sa maliliit 
na ito na sumasampalataya sa akin, ay mabuti pa sa 
kaniya kung bitinan ang kaniyang leeg ng isang 
malaking gilingang bato, at siya'y ibulid sa 
dagat. 

At kung ang kamay mo ay makapagpapatisod sa iyo, 
ay putulin mo: mabuti pa sa iyo ang pumasok sa 
buhay na pingkaw, kay sa may dalawang kamay kang 
mapasa impierno, sa apoy na hindi mapapatay. 

Na doo'y hindi namamatay ang kanilang uod, at 
hindi namamatay ang apoy. 

At kung ang paa mo'y makapagpapatisod sa iyo, ay 
putulin mo: mabuti pa sa iyo ang pumasok kang 
pilay sa buhay kay sa may dalawang paa kang 
mabulid sa impierno. 

Na doo'y hindi namamatay ang kanilang uod, at 
hindi namamatay ang apoy. 

At kung ang mata mo'y makapagpapatisod sa iyo, ay 
dukitin mo: mabuti pa sa iyo ang pumasok sa 
kaharian ng Dios na may isang mata, kay sa may 
dalawang mata kang mabulid sa impierno; 

Na doo'y hindi namamatay ang kanilang uod, at 
hindi namamatay ang apoy. 

Sapagka't bawa't isa'y aasnan sa pamamagitan ng 
apoy. 

Mabuti ang asin: datapuwa't kung tumabang ang 
asin, ay ano ang inyong ipagpapaalat? Taglayin 
ninyo sa inyong sarili ang asin, at kayo'y 
magkaroon ng kapayapaan sa isa't isa. 

At siya'y umalis doon, at pumasok sa mga hangganan 
ng Judea at sa dako pa roon ng Jordan: at ang mga 
karamihan ay muling nakipisan sa kaniya; at, ayon 
sa kaniyang kinaugalian, ay muling tinuruan niya 
sila. 

At nagsilapit sa kaniya ang mga Fariseo, at siya'y 
tinanong, Matuwid baga sa lalake na ihiwalay ang 
kaniyang asawa? na siya'y tinutukso. 

At sumagot siya at sa kanila'y sinabi, Ano ang 
iniutos sa inyo ni Moises? 

At sinabi nila, Ipinahintulot ni Moises na ilagda 
ang kasulatan sa paghihiwalay, at ihiwalay siya. 

Datapuwa't sinabi sa kanila ni Jesus, Dahil sa 
katigasan ng inyong puso ay inilagda niya ang utos 
na ito. 

Nguni't buhat nang pasimula ng paglalang, Lalake 
at babaing ginawa niya sila. 

Dahil dito'y iiwan ng lalake ang kaniyang ama at 
ina, at makikisama sa kaniyang asawa; 

At ang dalawa ay magiging isang laman; kaya hindi 
na sila dalawa, kundi isang laman. 

Ang pinapagsama nga ng Dios, ay huwag 
papaghiwalayin ng tao. 

At sa bahay ay muling tinanong siya ng mga alagad 
tungkol sa bagay na ito. 

At sinabi niya sa kanila, Ang sinomang lalake na 
ihiwalay ang kaniyang asawa, at magasawa sa iba, 
ay nagkakasala ng pangangalunya laban sa unang 
asawa: 

At kung ihiwalay ng babae ang kaniyang asawa, at 
magasawa sa iba, ay nagkakasala siya ng 
pangangalunya. 

At dinadala nila sa kaniya ang maliliit na bata, 
upang sila'y kaniyang hipuin: at sinaway sila ng 
mga alagad. 

Datapuwa't nang ito'y makita ni Jesus, ay 
nagdalang galit siya, at sinabi sa kanila, 
Pabayaan ninyong magsilapit sa akin ang maliliit 
na bata; huwag ninyo silang pagbawalan: sapagka't 
sa mga ganito nauukol ang kaharian ng Dios. 

Katotohanang sinasabi ko sa inyo, Ang sinomang 
hindi tumanggap ng kaharian ng Dios na tulad sa 
isang maliit na bata, ay hindi siya papasok doon 
sa anomang paraan. 

At kinalong niya sila, at sila'y pinagpala, na 
ipinapatong ang kaniyang mga kamay sa kanila. 

At nang siya'y umalis na lumalakad sa daan, ay may 
isang tumakbong lumapit sa kaniya, at lumuhod sa 
harap niya, at siya'y tinanong, Mabuting Guro, ano 
ang gagawin ko upang ako'y magmana ng buhay na 
walang hanggan? 

At sinabi sa kaniya ni Jesus, Bakit tinatawag mo 
akong mabuti? walang mabuti kundi isa lamang, ang 
Dios. 

Nalalaman mo ang mga utos, Huwag kang pumatay, 
Huwag kang mangalunya, Huwag kang magnakaw, Huwag 
kang sumaksi sa di katotohanan, Huwag kang 
magdaya, Igalang mo ang iyong ama at ang iyong 
ina. 

At sinabi niya sa kaniya, Guro, ang lahat ng mga 
bagay na ito'y aking ginanap mula sa aking 
kabataan. 

At pagtitig sa kaniya ni Jesus, ay giniliw siya, 
at sinabi sa kaniya, Isang bagay ang kulang sa 
iyo: yumaon ka, ipagbili mo ang lahat mong 
tinatangkilik, at ibigay mo sa dukha, at 
magkakaroon ka ng kayamanan sa langit: at pumarito 
ka, sumunod ka sa akin. 

Datapuwa't siya'y nahapis sa sabing ito, at siya'y 
yumaong namamanglaw: sapagka't siya'y isang may 
maraming mga pag-aari. 

At lumingap si Jesus sa palibotlibot, at sinabi sa 
kaniyang mga alagad, Kay hirap na magsipasok sa 
kaharian ng Dios ang mga may kayamanan! 

At nangagtaka ang mga alagad sa kaniyang mga 
salita. Datapuwa't si Jesus ay muling sumagot at 
nagsabi sa kanila, Mga anak, kay hirap na 
magsipasok sa kaharian ng Dios ang mga magsisiasa 
sa mga kayamanan! 

Magaan pa sa isang kamelyo ang dumaan sa butas ng 
isang karayom, kay sa isang mayaman ang pumasok sa 
kaharian ng Dios. 

At sila'y nangagtatakang lubha, na sinasabi sa 
kaniya, Sino nga kaya ang makaliligtas? 

Pagtingin ni Jesus sa kanila'y nagsabi, Hindi 
maaari ito sa mga tao, datapuwa't hindi gayon sa 
Dios: sapagka't ang lahat ng mga bagay ay may 
pangyayari sa Dios. 

Si Pedro ay nagpasimulang magsabi sa kaniya, 
Narito, iniwan namin ang lahat, at nagsisunod sa 
iyo. 

Sinabi ni Jesus, Katotohanang sinasabi ko sa inyo, 
Walang taong nagiwan ng bahay, o mga kapatid na 
lalake, o mga kapatid na babae, o ina, o ama, o 
mga anak, o mga lupa, dahil sa akin, at dahil sa 
evangelio, 

Na hindi siya tatanggap ng tigisang daan ngayon sa 
panahong ito, ng mga bahay, at mga kapatid na 
lalake, at mga kapatid na babae, at mga ina, at 
mga anak, at mga lupa, kalakip ng mga paguusig; at 
sa sanglibutang darating ay ng walang hanggang 
buhay. 

Datapuwa't maraming nangauuna ay mangahuhuli; at 
nangahuhuli na mangauuna. 

At sila'y nangasa daan, na nagsisiahon sa 
Jerusalem; at nangunguna sa kanila si Jesus: at 
sila'y nangagtaka; at ang nangagsisisunod ay 
nangatakot. At muling kinuha niya ang 
labingdalawa, at nagpasimulang sinabi sa kanila 
ang mga bagay na sa kaniya'y mangyayari, 

Na sinasabi, Narito, nagsisiahon tayo sa 
Jerusalem; at ibibigay ang Anak ng tao sa mga 
pangulong saserdote at sa mga eskriba; at siya'y 
kanilang hahatulang patayin, at ibibigay siya sa 
mga Gentil: 

At siya'y kanilang aalimurahin, at siya'y 
luluraan, at siya'y hahampasin, at siya'y 
papatayin; at pagkaraan ng tatlong araw ay 
magbabangon siyang muli. 

At nagsilapit sa kaniya si Santiago at si Juan, na 
mga anak ni Zebedeo, na sa kaniya'y 
nagsisipagsabi, Guro, ibig naming iyong gawin sa 
amin ang anomang aming hingin sa iyo. 

At sinabi niya sa kanila, Ano ang ibig ninyong sa 
inyo'y aking gawin? 

At sinabi nila sa kaniya, Ipagkaloob mo sa amin na 
mangakaupo kami, ang isa'y sa iyong kanan, at ang 
isa'y sa iyong kaliwa, sa iyong kaluwalhatian. 

Datapuwa't sinabi sa kanila ni Jesus, Hindi ninyo 
nalalaman ang inyong hinihingi. Mangakaiinom baga 
kayo sa sarong aking iinuman? o mangababautismuhan 
sa bautismo na ibinautismo sa akin? 

At sinabi nila sa kaniya, Kaya namin. At sinabi sa 
kanila ni Jesus, Ang sarong aking iinuman ay 
iinuman ninyo; at sa bautismo na ibinautismo sa 
akin ay babautismuhan kayo; 

Datapuwa't ang maupo sa aking kanan o sa aking 
kaliwa ay hindi ako ang magbibigay; datapuwa't 
yaon ay para sa kanila na mga pinaghahandaan. 

At nang marinig ito ng sangpu, ay nangagpasimula 
silang mangagalit kay Santiago at kay Juan. 

At sila'y pinalapit ni Jesus sa kaniya, at sa 
kanila'y sinabi, Nalalaman ninyo na yaong mga 
inaaring mga pinuno ng mga Gentil ay 
nangapapapanginoon sa kanila; at ang sa kanila'y 
mga dakila ay nagsisigamit ng kapamahalaan sa 
kanila. 

Datapuwa't sa inyo ay hindi gayon: kundi ang 
sinomang ibig na dumakila sa inyo, ay magiging 
lingkod ninyo; 

At ang sinoman sa inyo ang magibig manguna, ay 
magiging alipin ng lahat. 

Sapagka't ang Anak ng tao rin naman ay hindi 
naparito upang paglingkuran, kundi upang 
maglingkod, at ibigay ang kaniyang buhay na 
pangtubos sa marami. 

At nagsidating sila sa Jerico: at habang nililisan 
niya ang Jerico, na kasama ng kaniyang mga alagad 
at ng lubhang maraming mga tao, ang anak ni Timeo, 
si Bartimeo, na isang pulubing bulag, ay nakaupo 
sa tabi ng daan. 

At nang marinig niya na yao'y si Jesus na 
Nazareno, siya'y nagpasimulang magsisigaw, at 
nagsabi, Jesus, ikaw na anak ni David, mahabag ka 
sa akin. 

At siya'y pinagwikaan ng marami upang siya'y 
tumahimik: datapuwa't siya'y lalong sumisigaw, 
Ikaw na Anak ni David, mahabag ka sa akin. 

At tumigil si Jesus, at sinabi, Tawagin ninyo 
siya. At tinawag nila ang lalaking bulag, na 
sinasabi sa kaniya, Laksan mo ang iyong loob; ikaw 
ay magtindig, tinatawag ka niya. 

At siya, pagkatapon ng kaniyang balabal, ay 
nagmadaling tumindig, at lumapit kay Jesus. 

At sumagot sa kaniya si Jesus, at sinabi, Ano ang 
ibig mong gawin ko sa iyo? At sinabi ng lalaking 
bulag, Raboni, na tanggapin ang aking paningin. 

At sinabi sa kaniya ni Jesus, Humayo ka ng iyong 
lakad; pinagaling ka ng iyong pananampalataya. At 
pagdaka'y tinanggap niya ang kaniyang paningin, at 
siya'y sumunod sa kaniya sa daan. 

At nang malapit na sila sa Jerusalem, sa Betfage 
at sa Betania, sa bundok ng mga Olivo ay sinugo 
niya ang dalawa sa kaniyang mga alagad, 

At sa kanila'y sinabi, Magsiparoon kayo sa nayong 
nasa tapat ninyo: at pagkapasok ninyo roon, ay 
masusumpungan ninyo ang isang nakataling batang 
asno, na hindi pa nasasakyan ng sinomang tao; 
inyong kalagin siya, at dalhin ninyo siya rito. 

At kung may magsabi sa inyo, Bakit ninyo ginagawa 
ito? sabihin ninyo, Kinakailangan siya ng 
Panginoon; at pagdaka'y ipadadala niya siya rito. 

At sila'y nagsiyaon, at kanilang nasumpungan ang 
batang asno na nakatali sa pintuan sa labas ng 
lansangan; at siya'y kanilang kinalag. 

At ilan sa nangakatayo roon ay nangagsabi sa 
kanila, Ano ang ginagawa ninyo na inyong kinakalag 
ang batang asno? 

At sinabi nila sa kanila ayon sa sinabi ni Jesus: 
at pinabayaan nilang sila'y magsialis. 

At dinala nila ang batang asno kay Jesus, at 
inilagay nila sa ibabaw ng batang asno ang 
kanilang mga damit; at ito'y sinakyan ni Jesus. 

At marami ang nagsisipaglatag ng kanilang mga 
damit sa daan; at ang mga iba'y ng mga sanga, na 
kanilang pinutol sa mga parang. 

At ang nangasa unahan, at ang nagsisisunod, ay 
nangagsisigawan, Hosanna; Mapalad ang pumaparito 
sa pangalan ng Panginoon: 

Mapalad ang kahariang pumaparito, ang kaharian ng 
ating amang si David: Hosanna sa kataastaasan. 

At pumasok siya sa Jerusalem, sa templo; at nang 
malingap niya sa palibotlibot ang lahat ng mga 
bagay, at palibhasa'y hapon na, ay pumaroon siya 
sa Betania na kasama ang labingdalawa. 

At sa kinabukasan, pagkaalis nila sa Betania, ay 
nagutom siya. 

At pagkatanaw niya sa malayo ng isang puno ng igos 
na may mga dahon, ay lumapit siya, na baka 
sakaling makasumpong doon ng anoman: at nang 
siya'y malapit sa kaniya ay wala siyang 
nasumpungang anoman kundi mga dahon; sapagka't 
hindi panahon ng mga igos. 

At sumagot si Jesus at sinabi rito, Sinomang tao'y 
hindi kakain ng iyong bunga mula ngayon at 
magpakailan man. At ito'y narinig ng kaniyang mga 
alagad. 

At nagsidating sila sa Jerusalem: at pumasok siya 
sa templo, at nagpasimulang kaniyang itinaboy ang 
nangagbibili at nagsisibili sa loob ng templo, at 
ginulo ang mga dulang ng nangagpapalit ng salapi, 
at ang mga upuan ng nangagbibili ng mga kalapati; 

At hindi niya ipinahintulot na sinoman ay magdala 
ng anomang sisidlan sa templo. 

At siya'y nagturo, at sinabi sa kanila, Hindi baga 
nasusulat, Ang aking bahay ay tatawaging 
bahay-panalanginan ng lahat ng mga bansa? 
datapuwa't ginawa ninyong yungib ng mga tulisan. 

At yao'y narinig ng mga pangulong saserdote at ng 
mga eskriba, at pinagsisikapan kung paanong siya'y 
kanilang maipapapuksa: sapagka't nangatatakot sila 
sa kaniya, dahil sa buong karamihan ay 
nanggigilalas sa kaniyang aral. 

At gabi-gabi'y lumalabas siya sa bayan. 

At sa pagdaraan nila pagka umaga, ay nakita nila 
na ang puno ng igos ay tuyo na mula sa mga ugat. 

At sa pagkaalaala ni Pedro ay sinabi sa kaniya, 
Rabi, narito, ang sinumpa mong puno ng igos ay 
natuyo. 

At pagsagot ni Jesus ay sinabi sa kanila, 
Magkaroon kayo ng pananampalataya sa Dios. 

Katotohanang sinasabi ko sa inyo, Ang sinomang 
magsabi sa bundok na ito, Mapataas ka at mapasugba 
ka sa dagat; at hindi magalinlangan sa kaniyang 
puso, kundi manampalataya na mangyayari ang sinabi 
niya; ay kakamtin niya yaon. 

Kaya nga sinasabi ko sa inyo, Ang lahat ng mga 
bagay na inyong idinadalangin at hinihingi, ay 
magsisampalataya kayo na inyong tinanggap na, at 
inyong kakamtin. 

At kailan man kayo'y nangakatayong 
nagsisipanalangin, mangagpatawad kayo, kung 
mayroon kayong anomang laban sa kanino man; upang 
ang inyong Ama naman na nasa langit ay patawarin 
kayo ng inyong mga kasalanan. 

Datapuwa't kung hindi kayo magpapatawad, hindi rin 
kayo patatawarin sa inyong mga kasalanan ng inyong 
Ama na nasa mga langit. 

At sila'y nagsiparoong muli sa Jerusalem: at 
samantalang lumalakad siya sa templo, ay 
nagsilapit sa kaniya ang mga pangulong saserdote, 
at ang mga eskriba, at ang matatanda; 

At sinabi nila sa kaniya, Sa anong kapamahalaan 
ginagawa mo ang mga bagay na ito? o sino ang sa 
iyo'y nagbigay ng kapamahalaang ito upang gawin mo 
ang mga bagay na ito? 

At sa kanila'y sinabi ni Jesus, Tatanungin ko kayo 
ng isang tanong, at sagutin ninyo ako, at aking 
sasabihin sa inyo kung sa anong kapamahalaan 
ginagawa ko ang mga bagay na ito. 

Ang bautismo ni Juan, ay mula baga sa langit, o sa 
mga tao? sagutin ninyo ako. 

At kanilang pinagkatuwiranan sa kanilang sarili, 
na sinasabi. Kung sabihin natin, Mula sa langit; 
ay sasabihin niya, Bakit nga hindi ninyo siya 
pinaniwalaan? 

Datapuwa't kung sabihin natin, Mula sa mga tao-ay 
nangatatakot sila sa bayan: sapagka't kinikilala 
ng lahat na si Juan ay tunay na propeta. 

At sila'y nagsisagot kay Jesus at nagsipagsabi, 
Hindi namin nalalaman. At sinabi ni Jesus sa 
kanila, Hindi ko rin sasabihin sa inyo kung sa 
anong kapamahalaan ginagawa ko ang mga bagay na 
ito. 

At nagpasimulang pinagsalitaan niya sila sa mga 
talinghaga. Nagtanim ang isang tao ng isang 
ubasan, at binakuran ng mga buhay na punong kahoy, 
at humukay roon ng isang pisaan ng ubas, at 
nagtayo ng isang bantayan, at ipinagkatiwala yaon 
sa mga magsasaka, at napasa ibang lupain. 

At sa kapanahunan ay nagsugo siya ng isang alipin 
sa mga magsasaka, upang tanggapin niya sa mga 
magsasaka ang mga bunga ng ubasan. 

At hinawakan nila siya, at hinampas siya, at 
siya'y pinauwing walang dala. 

At siya'y muling nagsugo sa kanila ng ibang 
alipin; at ito'y kanilang sinugatan sa ulo, at 
dinuwahagi. 

At nagsugo siya ng iba; at ito'y kanilang pinatay: 
at ang iba pang marami; na hinampas ang iba, at 
ang iba'y pinatay. 

Mayroon pa siyang isa, isang sinisintang anak na 
lalake: ito'y sinugo niyang kahulihulihan sa 
kanila, na sinasabi, Igagalang nila ang aking 
anak. 

Datapuwa't ang mga magsasakang yaon ay 
nangagsangusapan, Ito ang tagapagmana; halikayo, 
atin siyang patayin, at magiging atin ang mana. 

At siya'y kanilang hinawakan, at siya'y pinatay, 
at itinaboy sa labas ng ubasan. 

Ano nga kaya ang gagawin ng panginoon ng ubasan? 
siya'y paroroon at pupuksain ang mga magsasaka, at 
ibibigay ang ubasan sa mga iba. 

Hindi man lamang baga nabasa ninyo ang kasulatang 
ito: Ang batong itinakuwil ng nangagtayo ng 
gusali, Ang siya ring ginawang pangulo sa panulok; 

Ito'y mula sa Panginoon, At ito'y kagilagilalas sa 
harap ng ating mga mata. 

At pinagsikapan nilang hulihin siya; at sila'y 
natakot sa karamihan; sapagka't kanilang 
napaghalata na kaniyang sinalita ang talinghaga 
laban sa kanila: at siya'y iniwan nila, at 
nagsialis. 

At kanilang sinugo sa kaniya ang ilan sa mga 
Fariseo at sa mga Herodiano, upang siya'y mahuli 
nila sa pananalita. 

At nang sila'y magsilapit, ay kanilang sinabi sa 
kaniya, Guro, nalalaman namin na ikaw ay totoo, at 
hindi ka nangingimi kanino man; sapagka't hindi ka 
nagtatangi ng mga tao, kundi itinuturo mong may 
katotohanan ang daan ng Dios: Matuwid bagang 
bumuwis kay Cesar, o hindi? 

Bubuwis baga kami, o hindi kami bubuwis? 
Datapuwa't siya, na nakatataho ng kanilang 
pagpapaimbabaw, ay nagsabi sa kanila, Bakit ninyo 
ako tinutukso? magdala kayo rito sa akin ng isang 
denario, upang aking makita. 

At dinalhan nila. At sinabi niya sa kanila, Kanino 
ang larawang ito at ang nasusulat? At sinabi nila 
sa kaniya, kay Cesar. 

At sinabi sa kanila ni Jesus, ibigay ninyo kay 
Cesar ang sa kay Cesar, at sa Dios ang sa Dios. At 
sila'y nanggilalas na mainam sa kaniya. 

At nagsilapit sa kaniya ang mga Saduceo, na 
nangagsasabi na walang pagkabuhay na maguli; at 
siya'y kanilang tinanong, na sinasabi, 

Guro, isinulat sa amin ni Moises, Kung ang kapatid 
na lalake ng isang lalake ay mamatay, at may 
maiwang asawa, at walang maiwang anak, ay kukunin 
ng kaniyang kapatid ang kaniyang asawa, at bigyan 
ng anak ang kaniyang kapatid. 

May pitong lalaking magkakapatid: at nagasawa ang 
panganay, at nang mamatay ay walang naiwang anak; 

At nagasawa sa bao ang pangalawa, at namatay na 
walang naiwang anak; at gayon din naman ang 
pangatlo: 

At ang ikapito'y walang naiwang anak. Sa 
kahulihulihan ng lahat ay namatay naman ang babae. 

Sa pagkabuhay na maguli, sino sa kanila ang 
magiging asawa ng babae? sapagka't siya'y naging 
asawa ng pito. 

Sinabi sa kanila ni Jesus, Hindi kaya 
nangagkakamali kayo dahil diyan, na hindi ninyo 
nalalaman ang mga kasulatan, ni ang kapangyarihan 
ng Dios? 

Sapagka't sa pagbabangon nilang muli sa mga patay, 
ay hindi na mangagaasawa, ni papagaasawahin pa; 
kundi gaya ng mga anghel sa langit. 

Nguni't tungkol sa mga patay, na sila'y mga 
ibabangon; hindi baga ninyo nabasa sa aklat ni 
Moises, tungkol sa Mababang punong kahoy, kung 
paanong siya'y kinausap ng Dios na sinasabi, Ako 
ang Dios ni Abraham, at ang Dios ni Isaac, at ang 
Dios ni Jacob? 

Hindi siya ang Dios ng mga patay, kundi ng mga 
buhay: kayo'y nangagkakamaling lubha. 

At lumapit ang isa sa mga eskriba, at nakarinig ng 
kanilang pagtatalo, at palibhasa'y nalalamang 
mabuti ang pagkasagot niya sa kanila, ay tinanong 
siya, Ano baga ang pangulong utos sa lahat? 

Sumagot si Jesus, Ang pangulo ay, Pakinggan mo, Oh 
Israel; Ang Panginoon nating Dios, ang Panginoon 
ay iisa: 

At iibigin mo ang Panginoon mong Dios ng buong 
puso mo, at ng buong kaluluwa mo, at ng buong 
pagiisip mo, at ng buong lakas mo. 

Ang pangalawa ay ito, Iibigin mo ang iyong kapuwa 
na gaya ng iyong sarili. Walang ibang utos na 
hihigit sa mga ito. 

At sinabi sa kaniya ng eskriba, Sa katotohanan, 
Guro, ay mabuti ang pagkasabi mo na siya'y iisa; 
at wala nang iba liban sa kaniya: 

At ang siya'y ibigin ng buong puso, at ng buong 
pagkaunawa, at ng buong lakas, at ibigin ang 
kapuwa niya na gaya ng sa kaniyang sarili, ay 
higit pa kay sa lahat ng mga handog na susunugin 
at mga hain. 

At nang makita ni Jesus na siya'y sumagot na may 
katalinuhan, ay sinabi niya sa kaniya, Hindi ka 
malayo sa kaharian ng Dios. At walang tao, 
pagkatapos noon na nangahas na tumanong pa sa 
kaniya ng anomang tanong. 

At sumagot si Jesus at nagsabi nang siya'y 
nagtuturo sa templo, Paanong masasabi ng mga 
eskriba na ang Cristo ay anak ni David? 

Si David din ang nagsabi sa pamamagitan ng 
Espiritu Santo, Sinabi ng Panginoon sa aking 
Panginoon, Maupo ka sa aking kanan, Hanggang sa 
gawin ko ang iyong mga kaaway na tungtungan ng 
iyong mga paa. 

Si David din ang tumatawag na Panginoon sa kaniya; 
at paano ngang siya'y kaniyang anak? At ang mga 
karaniwang tao ay nangakikinig sa kaniyang may 
galak. 

At sinabi niya sa kaniyang pagtuturo, Mangagingat 
kayo sa mga eskriba, na ibig magsilakad na may 
mahahabang damit, at pagpugayan sa mga pamilihan. 

At ibig nila ang mga pangulong upuan sa mga 
sinagoga, at ang mga pangulong luklukan sa mga 
pigingan: 

Silang nangananakmal ng mga bahay ng mga babaing 
bao, at dinadahilan ay ang mahahabang panalangin; 
ang mga ito'y tatanggap ng lalong malaking 
kahatulan. 

At umupo siya sa tapat ng kabang-yaman, at 
minasdan kung paanong inihuhulog ng karamihan ang 
salapi sa kabang-yaman: at maraming mayayaman ang 
nangaghuhulog ng marami. 

At lumapit ang isang babaing bao, at siya'y 
naghulog ng dalawang lepta, na ang halaga'y halos 
isang beles. 

At pinalapit niya sa kaniya ang kaniyang mga 
alagad, at sinabi sa kanila, Katotohanang sinasabi 
ko sa inyo, Ang dukhang baong babaing ito, ay 
naghulog ng higit kay sa lahat ng nangaghuhulog sa 
kabang-yaman: 

Sapagka't silang lahat ay nagsipaghulog ng sa 
kanila'y labis; datapuwa't siya sa kaniyang 
kasalatan ay inihulog ang buong nasa kaniya, sa 
makatuwid baga'y ang buong kaniyang ikabubuhay. 

At paglabas niya sa templo, ay sinabi sa kaniya ng 
isa sa kaniyang mga alagad, Guro, masdan mo, 
pagkaiinam ng mga bato, at pagkaiinam na mga 
gusali! 

At sinabi ni Jesus sa kaniya, Nakikita mo baga ang 
malalaking gusaling ito? walang matitira ditong 
isang bato sa ibabaw ng kapuwa bato na di 
ibabagsak. 

At samantalang siya'y nakaupo sa bundok ng mga 
Olivo sa tapat ng templo, ay tinanong siya ng 
lihim ni Pedro at ni Santiago at ni Juan at ni 
Andres, 

Sabihin mo sa amin, kailan mangyayari ang mga 
bagay na ito? at ano ang magiging tanda pagka 
malapit ng maganap ang lahat ng mga bagay na ito? 

At si Jesus ay nagpasimulang magsabi sa kanila, 
Mangagingat kayo na huwag kayong paligaw kanino 
mang tao. 

Maraming paririto sa aking pangalan, na 
magsisipagsabi, Ako ang Cristo; at maliligaw ang 
marami. 

At kung mangakarinig kayo ng mga digma at ng mga 
alingawngaw ng mga digma, ay huwag kayong 
mangagulumihanan: ang mga bagay na ito'y dapat na 
mangyari: datapuwa't hindi pa ang wakas. 

Sapagka't magtitindig ang bansa laban sa bansa, at 
ang kaharian laban sa kaharian; at lilindol sa 
iba't ibang dako; magkakagutom: ang mga bagay na 
ito'y pasimula ng kahirapan. 

Datapuwa't mangagingat kayo sa inyong sarili: 
sapagka't kayo'y ibibigay nila sa mga Sanedrin; at 
kayo'y hahampasin sa mga sinagoga; at kayo'y 
magsisitindig sa harap ng mga gobernador at ng mga 
hari dahil sa akin, na bilang patotoo sa kanila. 

At sa lahat ng mga bansa ay kinakailangan munang 
maipangaral ang evangelio. 

At pagka kayo'y dinala sa harap ng mga kapulungan, 
at kayo'y ibigay, ay huwag kayong mangabalisa kung 
ano ang inyong sasabihin: datapuwa't ang 
ipagkaloob sa inyo sa oras na yaon, ay siya 
ninyong sabihin; sapagka't hindi kayo ang 
magsasalita, kundi ang Espiritu Santo. 

At ibibigay ng kapatid sa kamatayan ang kapatid, 
at ng ama ang kaniyang anak; at magsisipaghimagsik 
ang mga anak laban sa mga magulang, at sila'y 
ipapapatay. 

At kayo'y kapopootan ng lahat ng mga tao dahil sa 
aking pangalan: datapuwa't ang magtitiis hanggang 
sa wakas, ay siyang maliligtas. 

Nguni't pagkakita ninyo ng kasuklamsuklam na 
paninira, na nakatayo doon sa hindi dapat niyang 
kalagyan (unawain ng bumabasa), kung magkagayo'y 
magsitakas sa mga bundok ang nangasa Judea: 

At ang nasa bubungan ay huwag bumaba, ni pumasok, 
upang maglabas ng anoman sa kaniyang bahay: 

At ang nasa bukid ay huwag magbalik upang kumuha 
ng kaniyang balabal. 

Datapuwa't sa aba ng nangagdadalangtao at ng 
nangagpapasuso sa mga araw na yaon! 

At magsipanalangin kayo na ito'y huwag mangyari sa 
panahong taginaw. 

Sapagka't ang mga araw na yaon ay magiging 
kapighatian, na ang gayo'y di pa nangyayari buhat 
sa pasimula ng paglalang na nilikha ng Dios 
hanggang ngayon, at ni hindi na mangyayari kailan 
man. 

At malibang paikliin ng Panginoon ang mga araw, ay 
walang laman na makaliligtas; datapuwa't dahil sa 
mga hirang, na kaniyang hinirang, ay pinaikli niya 
ang mga araw. 

At kung magkagayon kung may magsabi sa inyong 
sinomang tao, Narito, ang Cristo; o, Nariyan; 
huwag ninyong paniwalaan: 

Sapagka't may magsisilitaw na mga bulaang Cristo 
at mga bulaang propeta, at mangagpapakita ng mga 
tanda at mga kababalaghan, upang mailigaw nila, 
kung mangyayari, ang mga hirang. 

Datapuwa't mangagingat kayo: narito, ipinagpauna 
ko nang sinabi sa inyo ang lahat ng mga bagay. 

Nguni't sa mga araw na yaon, pagkatapos ng 
kapighatiang yaon, ay magdidilim ang araw, at ang 
buwan ay hindi magbibigay ng kaniyang liwanag, 

At mangalalaglag ang mga bituin mula sa langit, at 
magsisipangatal ang mga kapangyarihan sa mga 
langit. 

At kung magkagayo'y makikita nila ang Anak ng tao 
na napariritong nasa mga alapaap na may dakilang 
kapangyarihan at kaluwalhatian. 

At kung magkagayo'y susuguin niya ang mga anghel, 
at titipunin ang kaniyang mga hinirang mula sa 
apat na hangin, mula sa wakas ng lupa hanggang sa 
dulo ng langit. 

Sa puno nga ng igos ay pag-aralan ninyo ang 
kaniyang talinghaga: pagka nananariwa ang kaniyang 
sanga, at sumusupling ang mga dahon, ay nalalaman 
ninyo na malapit na ang tagaraw; 

Gayon din naman kayo, pagka nangakita ninyong 
nangyari ang mga bagay na ito, ay talastasin ninyo 
na siya'y malapit na, nasa mga pintuan nga. 

Katotohanang sinasabi ko sa inyo, Hindi lilipas 
ang lahing ito, hanggang sa mangaganap ang lahat 
ng mga bagay na ito. 

Ang langit at ang lupa ay lilipas: datapuwa't ang 
aking mga salita ay hindi lilipas. 

Nguni't tungkol sa araw o oras na yaon ay walang 
nakakaalam, kahit ang mga anghel sa langit, kahit 
ang Anak, kundi ang Ama. 

Kayo'y mangagingat, mangagpuyat at 
magsipanalangin: sapagka't hindi ninyo nalalaman 
kung kailan kaya ang panahon. 

Gaya ng isang tao na nanirahan sa ibang lupain, na 
pagkaiwan ng kaniyang bahay, at pagkabigay ng 
kapamahalaan sa kaniyang mga alipin, sa bawa't 
isa'y ang kaniyang gawain, ay nagutos din naman sa 
bantay-pinto na magpuyat. 

Mangagpuyat nga kayo: sapagka't hindi ninyo 
nalalaman kung kailan paririto ang panginoon ng 
bahay, kung sa hapon, o sa hating gabi, o sa 
pagtilaok ng manok, o sa umaga; 

Baka kung biglang pumarito ay kayo'y mangaratnang 
nangatutulog. 

At ang sinasabi ko sa inyo ay sinasabi ko sa 
lahat, Mangagpuyat kayo. 

Pagkaraan nga ng dalawang araw ay kapistahan ng 
paskua at ng mga tinapay na walang lebadura: at 
pinagsisikapan ng mga pangulong saserdote at ng 
mga eskriba kung paanong siya'y huhulihin sa 
pamamagitan ng daya, at siya'y maipapatay. 

Sapagka't sinasabi nila, Huwag sa kapistahan, baka 
magkagulo ang bayan. 

At samantalang siya'y nasa Betania sa bahay ni 
Simon na ketongin, samantalang siya'y nakaupo sa 
pagkain, ay dumating ang isang babae na may dalang 
isang sisidlang alabastro na puno ng unguentong 
nardo na totoong mahalaga; at binasag niya ang 
sisidlan, at ibinuhos sa kaniyang ulo. 

Datapuwa't may ilan na nangagalit sa kanilang 
sarili, na nagsipagsabi, Ano ang layon ng 
pagaaksayang ito ng unguento? 

Sapagka't ang unguentong ito'y maipagbibili ng 
mahigit sa tatlong daang denario, at maibibigay sa 
mga dukha. At inupasalaan nila ang babae. 

Datapuwa't sinabi ni Jesus, Pabayaan ninyo siya; 
bakit ninyo siya binabagabag? mabuting gawa ang 
ginawa niya sa akin. 

Sapagka't laging nasa inyo ang mga dukha, at kung 
kailan man ibigin ninyo ay mangyayaring magawan 
ninyo sila ng magaling: datapuwa't ako'y hindi 
laging nasa inyo. 

Ginawa niya ang kaniyang nakaya; nagpauna na siya 
na pahiran ang katawan ko sa paglilibing sa akin. 

At katotohanang sinasabi ko sa inyo, Saan man 
ipangaral ang evangelio sa buong sanglibutan, ay 
sasaysayin din ang ginawa ng babaing ito sa 
pagaalaala sa kaniya. 

At si Judas Iscariote, na isa sa labingdalawa, ay 
naparoon sa mga pangulong saserdote, upang 
maipagkanulo niya siya sa kanila. 

At sila, pagkarinig nila nito, ay nangatuwa, at 
nagsipangakong siya'y bibigyan ng salapi. At 
pinagsikapan niya kung paanong siya ay kaniyang 
maipagkakanulo sa kapanahunan. 

At nang unang araw ng mga tinapay na walang 
lebadura, nang kanilang inihahain ang kordero ng 
paskua, ay sinabi sa kaniya, ng kaniyang mga 
alagad, Saan mo ibig kaming magsiparoon at 
ipaghanda ka upang makakain ng kordero ng paskua? 

At sinugo ang dalawa sa kaniyang mga alagad, at sa 
kanila'y sinabi, Magsiparoon kayo sa bayan, at 
doo'y masasalubong ninyo ang isang lalake na may 
dalang isang bangang tubig: sundan ninyo siya; 

At saan man siya pumasok, ay sabihin ninyo sa puno 
ng sangbahayan, Sinasabi ng Guro, Saan naroon ang 
aking tuluyan, na makakanan ko ng kordero ng 
paskua na kasalo ng aking mga alagad? 

At ituturo niya sa inyo ang isang malaking silid 
sa itaas na nagagayakan at handa na: at ipaghanda 
ninyo roon tayo. 

At nagsiyaon ang mga alagad, at nagsipasok sa 
bayan, at nasumpungan ang ayon sa sinabi niya sa 
kanila: at inihanda nila ang kordero ng paskua. 

At nang gumabi na ay naparoon siyang kasama ang 
labingdalawa. 

At samantalang sila'y nangakaupo na at 
nagsisikain, ay sinabi ni Jesus, Katotohanang 
sinasabi ko sa inyo, Ang isa sa inyo na kasalo 
kong kumakain, ay ipagkakanulo ako. 

Sila'y nagpasimulang nangamanglaw, at isaisang 
nagsabi sa kaniya, Ako baga? 

At sinabi niya sa kanila, Isa nga sa labingdalawa, 
yaong sumabay sa aking sumawsaw sa pinggan. 

Sapagka't papanaw ang Anak ng tao, ayon sa 
nasusulat tungkol sa kaniya: datapuwa't sa aba 
niyaong taong nagkakanulo sa Anak ng tao! mabuti 
pa sa taong yaon ang hindi na siya ipinanganak. 

At samantalang sila'y nagsisikain, ay dumampot 
siya ng tinapay, at nang kaniyang mapagpala, ay 
kaniyang pinagputolputol, at ibinigay sa kanila, 
at sinabi, Inyong kunin: ito ang aking katawan. 

At siya'y dumampot ng isang saro, at nang siya'y 
makapagpasalamat, ay ibinigay niya sa kanila: at 
doo'y nagsiinom silang lahat. 

At sinabi niya sa kanila, Ito'y ang aking dugo ng 
tipan, na nabubuhos dahil sa marami. 

Katotohanang sinasabi ko sa inyo, na hindi na ako 
iinom ng bunga ng ubas, hanggang sa araw na yaon 
na inumin kong panibago sa kaharian ng Dios. 

At pagkaawit nila ng isang imno, ay nagsiparoon 
sila sa bundok ng mga Olivo. 

At sinabi sa kanila ni Jesus, Kayong lahat ay 
mangatitisod: sapagka't nasusulat, Sasaktan ko ang 
pastor, at mangangalat ang mga tupa. 

Gayon ma'y pagkapagbangon ko, ay mauuna ako sa 
inyo sa Galilea. 

Datapuwa't sinabi sa kaniya ni Pedro, Bagama't 
mangatitisod ang lahat, nguni't ako'y hindi. 

At sinabi sa kaniya ni Jesus, Katotohanang 
sinasabi ko sa iyo, na ngayon, sa gabi ring ito, 
bago tumilaok ang manok ng makalawa, ay ikakaila 
mo akong makaitlo. 

Datapuwa't lalo nang nagmatigas siya na sinabi, 
Kahima't kailangang mamatay akong kasama mo, ay 
hindi kita ikakaila. At sinabi rin naman ng lahat 
ang gayon din. 

At nagsirating sila sa isang dako na tinatawag na 
Getsemani: at sinabi niya sa kaniyang mga alagad, 
Magsiupo kayo rito, samantalang ako'y 
nananalangin. 

At kaniyang isinama si Pedro at si Santiago at si 
Juan, at nagpasimulang nagtakang totoo, at 
namanglaw na mainam. 

At sinabi niya sa kanila, Namamanglaw na lubha ang 
aking kaluluwa, hanggang sa kamatayan: mangatira 
kayo rito, at mangagpuyat. 

At lumakad siya sa dako pa roon, at nagpatirapa sa 
lupa, at idinalangin na, kung mangyayari, ay 
makalampas sa kaniya ang oras. 

At kaniyang sinabi, Abba, Ama, may pangyayari sa 
iyo ang lahat ng mga bagay; ilayo mo sa akin ang 
sarong ito: gayon ma'y hindi ang ayon sa ibig ko, 
kundi ang ayon sa ibig mo. 

At siya'y lumapit, at naratnang sila'y 
nangatutulog, at sinabi kay Pedro, Simon, 
natutulog ka baga? hindi ka makapagpuyat ng isang 
oras? 

Kayo'y mangagpuyat at magsipanalangin, upang huwag 
kayong magsipasok sa tukso: ang espiritu sa 
katotohanan ay may ibig, datapuwa't mahina ang 
laman. 

At muli siyang umalis, at nanalangin, na sinabi 
ang gayon ding mga salita. 

At muli siyang nagbalik, at naratnang sila'y 
nangatutulog, sapagka't nangabibigatang totoo ang 
kanilang mga mata; at wala silang maalamang sa 
kaniya'y isagot. 

At lumapit siyang bilang ikatlo, at sinabi sa 
kanila, Mangatulog na kayo, at mangagpahinga: 
sukat na; dumating na ang oras; narito, ang Anak 
ng tao ay ipagkakanulo sa mga kamay ng mga 
makasalanan. 

Magsitindig kayo, hayo na tayo: narito, malapit na 
ang nagkakanulo sa akin. 

At pagdaka, samantalang nagsasalita pa siya, ay 
dumating si Judas, na isa sa labingdalawa, at 
kasama niya ang isang karamihang may mga tabak at 
mga panghampas, na mula sa mga pangulong saserdote 
at sa mga eskriba at sa matatanda. 

Ang nagkanulo nga sa kaniya ay nagbigay sa kanila 
ng isang hudyat, na sinasabi, Ang aking hagkan, ay 
yaon nga; hulihin ninyo siya, at dalhin ninyo 
siyang maingat. 

At nang dumating siya, pagdaka'y lumapit siya sa 
kaniya, at nagsabi, Rabi; at siya'y hinagkan. 

At siya'y sinunggaban nila, at siya'y kanilang 
dinakip. 

Datapuwa't isa sa nangaroon ay nagbunot ng 
kaniyang tabak, at sinugatan ang alipin ng 
dakilang saserdote, at tinigpas ang kaniyang 
tainga. 

At sumagot si Jesus at sinabi sa kanila, Kayo 
baga'y nagsilabas, na parang laban sa isang 
tulisan, na may mga tabak at mga panghampas upang 
dakpin ako? 

Araw-araw ay kasama ninyo ako sa templo, na 
nagtuturo at hindi ninyo ako hinuli: nguni't 
nangyari ito upang matupad ang mga kasulatan. 

At iniwan siya ng lahat, at nagsitakas. 

At sinundan siya ng isang binata, na nababalot ng 
isang kumot ang katawan niyang hubo't hubad: at 
hinawakan nila siya; 

Datapuwa't kaniyang binitiwan ang kumot, at 
tumakas na hubo't hubad. 

At dinala nila si Jesus sa dakilang saserdote: at 
nangagpipisan sa kaniya ang lahat ng mga pangulong 
saserdote at ang matatanda at ang mga eskriba. 

At si Pedro ay sumunod sa kaniya sa malayo, 
hanggang sa loob ng looban ng dakilang saserdote; 
at nakiumpok siya sa mga punong kawal, at 
nagpapainit sa ningas ng apoy. 

Ang mga pangulong saserdote nga at ang buong 
Sanedrin ay nagsisihanap ng patotoo laban kay 
Jesus upang siya'y ipapatay; at hindi 
nangasumpungan. 

Sapagka't marami ang nagsisaksi ng kasinungalingan 
laban sa kaniya, at ang kanilang mga patotoo ay 
hindi nangagkatugma. 

At nagsipagtindig ang ilan, at nagsisaksi ng 
kasinungalingan laban sa kaniya, na sinasabi, 

Narinig naming sinabi niya, Aking igigiba ang 
templong ito na gawa ng mga kamay, at sa loob ng 
tatlong araw ay itatayo ko ang ibang hindi gawa ng 
mga kamay. 

At kahit sa papagayon man ay hindi rin 
nangagkatugma ang patotoo nila. 

At nagtindig sa gitna ang dakilang saserdote, at 
tinanong si Jesus na sinabi, Hindi ka sumasagot ng 
anoman? ano ang sinasaksihan ng mga ito laban sa 
iyo? 

Datapuwa't siya'y hindi umiimik, at walang 
isinagot. Tinanong siyang muli ng dakilang 
saserdote, at sinabi sa kaniya, Ikaw baga ang 
Cristo, ang Anak ng Mapalad? 

At sinabi ni Jesus, Ako nga; at makikita ninyo ang 
Anak ng tao na nakaupo sa kanan ng 
Makapangyarihan, at pumaparito na nasa mga alapaap 
ng langit. 

At hinapak ng dakilang saserdote ang kaniyang mga 
damit, at nagsabi, Ano pang kailangan natin ng mga 
saksi? 

Narinig ninyo ang kapusungan: ano sa akala ninyo? 
At hinatulan nilang lahat na siya'y dapat mamatay. 

At pinasimulang luraan siya ng ilan, at tinakpan 
ang kaniyang mukha, at siya'y pinagsusuntok, at sa 
kaniya'y kanilang sinasabi, Hulaan mo: at siya'y 
pinagsusuntok ng mga punong kawal. 

At samantalang nasa ibaba si Pedro, sa looban, ay 
lumapit ang isa sa mga alilang babae ng dakilang 
saserdote; 

At pagkakita niya kay Pedro na nagpapainit, ay 
tinitigan niya siya, at sinabi, Ikaw man ay kasama 
rin ng Nazareno, na si Jesus. 

Datapuwa't siya'y kumaila, na sinasabi, Hindi ko 
nalalaman, ni nauunawa man ang sinasabi mo: at 
lumabas siya sa portiko; at tumilaok ang manok. 

At nakita siya ng alilang babae, at nagpasimulang 
magsabing muli sa nangaroroon, Ito ay isa sa 
kanila. 

Datapuwa't muling ikinaila niya. At hindi nalaon, 
at ang nangaroon ay nangagsabing muli kay Pedro. 
Sa katotohanang ikaw ay isa sa kanila; sapagka't 
ikaw ay Galileo. 

Datapuwa't siya'y nagpasimulang manungayaw, at 
manumpa, Hindi ko nakikilala ang taong ito na 
inyong sinasabi. 

At pagdaka, bilang pangalawa'y tumilaok ang manok. 
At naalaala ni Pedro ang salitang sinabi ni Jesus 
sa kaniya, Bago tumilaok ang manok ng makalawa, ay 
ikakaila mo akong makaitlo. At nang maisip niya 
ito, ay tumangis siya. 

At pagdaka, pagkaumaga ay nangagsangusapan ang mga 
pangulong saserdote pati ng matatanda at mga 
eskriba, at ang buong Sanedrin, at ginapos si 
Jesus, at inilabas siya, at ibinigay siya kay 
Pilato. 

At itinanong sa kaniya ni Pilato, Ikaw baga ang 
Hari ng mga Judio? At pagsagot niya ay sinabi sa 
kaniya, Ikaw ang nagsasabi. 

At isinakdal siya sa maraming bagay ng mga 
pangulong saserdote. 

At muling tinanong siya ni Pilato, na sinasabi, 
Hindi ka sumasagot ng anoman? tingnan mo kung 
gaano karaming bagay ang kanilang isinasakdal 
laban sa iyo. 

Datapuwa't si Jesus ay hindi na sumagot ng anoman; 
ano pa't nanggilalas si Pilato. 

Sa kapistahan nga ay pinagkaugalian niya na 
pawalan sa kanila ang isang bilanggo, na kanilang 
hingin sa kaniya. 

At mayroong isa na kung tawagin ay Barrabas, na 
nagagapos na kasama ng nangaghimagsik, mga taong 
nagsipatay ng mga tao sa panghihimagsik. 

At nagsipanhik ang karamihan at nangagpasimulang 
hingin sa kaniya na sa kanila'y gawin ang gaya ng 
sa kanila'y laging ginagawa. 

At sinagot sila ni Pilato, na sinasabi, Ibig baga 
ninyo na pawalan ko sa inyo ang Hari ng mga Judio? 

Sapagka't natatalastas niya na sa kapanaghilian ay 
ibinigay siya ng mga pangulong saserdote. 

Datapuwa't inudyukan ng mga pangulong saserdote 
ang karamihan, na si Barrabas na muna ang siya 
niyang pawalan sa kanila. 

At sumagot na muli si Pilato at sa kanila'y 
sinabi, Ano nga ang aking gagawin sa inyong 
tinatawag na Hari ng mga Judio? 

At sila'y muling nagsigawan, Ipako siya sa krus. 

At sinabi sa kanila ni Pilato, Bakit, anong masama 
ang kaniyang ginawa? Datapuwa't sila'y lalong 
nagsigawan, Ipako siya sa krus. 

At sa pagkaibig ni Pilato na magbigay-loob sa 
karamihan, ay pinawalan sa kanila si Barrabas, at 
ibinigay si Jesus, pagkatapos na siya'y mahampas 
niya, upang siya'y ipako sa krus. 

At dinala siya ng mga kawal sa looban, na siyang 
Pretorio; at kanilang tinipon ang buong pulutong. 

At siya'y kanilang dinamtan ng kulay-ube, at nang 
makapagkamakama ng isang putong na tinik, ay 
ipinutong nila sa kaniya. 

At nagpasimula silang siya'y batiin, Aba, Hari ng 
mga Judio! 

At sinaktan nila ang kaniyang ulo ng isang tambo, 
at siya'y niluluraan, at pagkaluhod nila, siya'y 
sinamba. 

At nang siya'y kanilang malibak na, ay inalis nila 
sa kaniya ang kulay-ube, at isinuot sa kaniya ang 
kanyang mga damit. At siya'y kanilang inilabas 
upang ipako siya sa krus. 

At kanilang pinilit ang isang nagdaraan, si Simon 
na taga Cirene, na ama ni Alejandro at ni Rufo, na 
nanggagaling sa bukid, upang sumama sa kanila, 
upang pasanin niya ang kaniyang krus. 

At siya'y kanilang dinala sa dako ng Golgota, na 
kung liliwanagin ay, Ang dako ng bungo. 

At siya'y dinulutan nila ng alak na hinaluan ng 
mirra: datapuwa't hindi niya tinanggap. 

At siya'y kanilang ipinako sa krus, at kanilang 
pinaghatihatian ang kaniyang mga damit, na 
kanilang pinagsapalaran, kung alin ang dadalhin ng 
bawa't isa. 

At ikatlo na ang oras, at siya'y kanilang ipinako 
sa krus. 

At ang pamagat ng pagkasakdal sa kaniya ay 
isinulat sa ulunan, ANG HARI NG MGA JUDIO. 

At ipinako sa krus na kasama niya ang dalawang 
tulisan; isa sa kaniyang kanan, at isa sa kaniyang 
kaliwa. 

At natupad ang kasulatan, na nagsasabi: At siya'y 
ibinilang sa mga suwail. 

At siya'y inalipusta ng nagsisipagdaan na 
pinatatangotango ang kanilang mga ulo, at 
sinasabi, Ah! ikaw na iginigiba mo ang templo, at 
sa tatlong araw ay iyong itinatayo, 

Iyong iligtas ang sarili mo, at bumaba ka sa krus. 

Gayon din naman ang mga pangulong saserdote pati 
ng mga eskriba, siya'y minumura na 
nangagsasalitaan sila-sila na sinasabi, Nagligtas 
siya sa mga iba; sa kaniyang sarili ay hindi 
makapagligtas. 

Bumaba ngayon mula sa krus ang Cristo, ang Hari ng 
Israel, upang aming makita at sampalatayanan. At 
minumura siya ng mga kasama niyang nangapapako. 

At nang dumating ang ikaanim na oras, ay nagdilim 
sa buong lupa hanggang sa oras na ikasiyam. 

At nang oras na ikasiyam ay sumigaw si Jesus ng 
malakas na tinig: Eloi, Eloi, lama sabacthani? na 
kung liliwanagin ay, Dios ko, Dios ko, bakit mo 
ako pinabayaan? 

At nang marinig ng ilang nangaroon, ay sinabi 
nila, Narito, tinatawag niya si Elias. 

At tumakbo ang isa, at binasa ng suka ang isang 
espongha, saka inilagay sa isang tambo, at 
ipinainom sa kaniya, na sinasabi, Pabayaan ninyo; 
tingnan natin kung paririto si Elias upang siya'y 
ibaba. 

At si Jesus ay sumigaw ng malakas na tinig, at 
nalagot ang hininga. 

At ang tabing ng templo ay nahapak na nagkadalawa 
mula sa itaas hanggang sa ibaba. 

At ang senturiong nakatayo sa tapat niya, nang 
makitang malagot ang hininga niya, ay kaniyang 
sinabi, Katotohanang ang taong ito ay Anak ng 
Dios. 

At mayroon din namang mga babae na nagsisitanaw 
mula sa malayo: na sa mga yao'y nangaroroon kapuwa 
si Maria Magdalena, at si Mariang ina ni Santiago 
na bata at ni Jose, at si Salome; 

Na, nang siya'y nasa Galilea, ay nagsisunod sila 
sa kaniya, at siya'y pinaglilingkuran nila; at mga 
iba pang maraming babae na nagsiahong kasama niya 
sa Jerusalem. 

At nang kinahapunan, sapagka't noo'y Paghahanda, 
sa makatuwid baga'y ang araw na nauuna sa sabbath, 

Dumating si Jose na taga Arimatea, isang 
kasangguni na may marangal na kalagayan, na 
naghihintay rin naman ng kaharian ng Dios; at 
pinangahasan niyang pinasok si Pilato, at hiningi 
ang bangkay ni Jesus. 

At nanggilalas si Pilato kung siya'y patay na: at 
nang mapalapit niya sa kaniya ang senturion, ay 
itinanong niya sa kaniya kung malaon nang patay. 

At nang matanto niya sa senturion, ay ipinagkaloob 
niya ang bangkay kay Jose. 

At binili niya ang isang kayong lino, at pagkababa 
sa kaniya sa krus, ay binalot siya ng kayong lino 
at inilagay siya sa isang libingan na hinukay sa 
isang bato; at iginulong niya ang isang bato 
hanggang sa pintuan ng libingan. 

At tinitingnan ni Maria Magdalena at ni Mariang 
ina ni Jose kung saan siya nalagay. 

At nang makaraan ang sabbath, si Maria Magdalena, 
at si Mariang ina ni Santiago, at si Salome, ay 
nagsibili ng mga pabango, upang sila'y magsiparoon 
at siya'y pahiran. 

At pagkaumagang-umaga nang unang araw ng 
sanglinggo, ay nagsiparoon sila sa libingan nang 
sikat na ang araw. 

At kanilang pinaguusapan, Sino kaya ang ating 
mapagpapagulong ng bato mula sa pintuan ng 
libingan? 

At pagkatingin, ay nakita nilang naigulong na ang 
bato: sapagka't yao'y totoong malaki. 

At pagkapasok sa libingan, ay kanilang nakita ang 
isang binata na nakaupo sa dakong kanan, na 
nararamtan ng isang damit na maputi; at sila'y 
nangagitla. 

At sinabi niya sa kanila, Huwag kayong mangagitla: 
hinahanap ninyo si Jesus, ang Nazareno, na ipinako 
sa krus: siya'y nagbangon; wala siya rito: tingnan 
ninyo ang dakong pinaglagyan nila sa kaniya! 

Datapuwa't magsiyaon kayo, sabihin ninyo sa 
kaniyang mga alagad at kay Pedro, Siya'y 
nangunguna sa inyo sa Galilea: doon siya makikita, 
ayon sa sinabi niya sa inyo. 

At sila'y nagsilabas, at nagsitakas mula sa 
libingan; sapagka't sila'y nagsipangilabot at 
nangagitla: at hindi sila nangagsasabi ng anoman 
sa kanino man; sapagka't sila'y nangatatakot. 

Nang siya nga'y magbangon nang unang araw ng 
sanglinggo, ay napakita muna siya kay Maria 
Magdalena, na sa kaniya'y pitong demonio ang 
pinalabas niya. 

Siya'y yumaon at ipinagbigay alam sa mga naging 
kasamahan ni Jesus, samantalang sila'y 
nangahahapis at nagsisitangis. 

At sila, nang kanilang mabalitaan na siya'y 
nabuhay, at nakita ni Magdalena, ay hindi sila 
nagsipaniwala. 

At pagkatapos ng mga bagay na ito ay napakita siya 
sa ibang anyo sa dalawa sa kanila, nang sila'y 
nangaglalakad na patungo sa bukid. 

At sila'y nagsiyaon at ipinagbigay-alam ito sa mga 
iba: at kahit sa kanila'y hindi rin sila 
nagsipaniwala. 

At pagkatapos siya'y napakita sa labingisa 
samantalang sila'y nangakaupong nagsisikain; at 
pinagwikaan sila sa kawalan nila ng 
pananampalataya at katigasan ng puso, sapagka't 
hindi sila nagsipaniwala sa nangakakita sa kaniya 
pagkatapos na siya'y magbangon. 

At sinabi niya sa kanila, Magsiyaon kayo sa buong 
sanglibutan, at inyong ipangaral ang evangelio sa 
lahat ng kinapal. 

Ang sumasampalataya at mabautismuhan ay 
maliligtas; datapuwa't ang hindi sumasampalataya 
ay parurusahan. 

At lalakip ang mga tandang ito sa 
magsisisampalataya: mangagpapalabas sila ng mga 
demonio sa aking pangalan; mangagsasalita sila ng 
mga bagong wika; 

Sila'y magsisihawak ng mga ahas, at kung magsiinom 
sila ng bagay na makamamatay, sa anomang paraan ay 
hindi makasasama sa kanila; ipapatong nila ang 
kanilang mga kamay sa mga may-sakit, at sila'y 
magsisigaling. 

Ang Panginoong Jesus nga, pagkatapos na sila'y 
mangakausap niya, ay tinanggap sa itaas ng langit, 
at lumuklok sa kanan ng Dios. 

At nagsialis sila, at nagsipangaral sa lahat ng 
dako, na gumagawang kasama nila ang Panginoon, at 
pinatototohanan ang salita sa pamamagitan ng mga 
tandang kalakip. Siya nawa. 

Yamang marami ang nagpilit mag-ayos ng isang 
kasaysayan noong mga bagay na naganap sa gitna 
natin, 

Alinsunod sa ipinatalos sa atin nilang buhat sa 
pasimula ay mga saksing nangakakakita at mga 
ministro ng salita, 

Ay minagaling ko naman, pagkasiyasat na lubos ng 
pangyayari ng lahat ng mga bagay mula nang una, na 
isulat sa iyong sunodsunod, kagalanggalang na 
Teofilo; 

Upang mapagkilala mo ang katunayan tungkol sa mga 
bagay na itinuro sa iyo. 

Nagkaroon nang mga araw ni Herodes, hari sa Judea, 
ng isang saserdoteng ang ngala'y Zacarias, sa 
pulutong ni Abias: at ang naging asawa niya ay isa 
sa mga anak na babae ni Aaron, at ang kaniyang 
ngala'y Elisabet. 

At sila'y kapuwa matuwid sa harap ng Dios, na 
nagsisilakad na walang kapintasan sa lahat ng mga 
utos at mga palatuntunan ng Panginoon. 

At wala silang anak, sapagka't baog si Elisabet, 
at sila'y kapuwa may pataw ng maraming taon. 

Nangyari nga, na samantalang ginaganap niya ang 
pagkasaserdote sa harapan ng Dios ayon sa 
kapanahunan ng kaniyang pulutong, 

Alinsunod sa kaugalian ng tungkuling 
pagkasaserdote, ay naging palad niya ang pumasok 
sa templo ng Panginoon at magsunog ng kamangyan. 

At ang buong karamihan ng mga tao ay 
nagsisipanalangin sa labas sa oras ng kamangyan. 

At napakita sa kaniya ang isang anghel ng 
Panginoon, na nakatayo sa dakong kanan ng dambana 
ng kamangyan. 

At nagulumihanan si Zacarias, pagkakita niya sa 
kaniya, at dinatnan siya ng takot. 

Datapuwa't sinabi sa kaniya ng anghel, Huwag kang 
matakot, Zacarias: sapagka't dininig ang daing mo, 
at ang asawa mong si Elisabet ay manganganak sa 
iyo ng isang anak na lalake, at tatawagin mong 
Juan ang kaniyang pangalan. 

At magkakaroon ka ng ligaya at galak; at marami 
ang maliligaya sa pagkapanganak sa kaniya. 

Sapagka't siya'y magiging dakila sa paningin ng 
Panginoon, at siya'y hindi iinom ng alak ni 
matapang na inumin; at siya'y mapupuspos ng 
Espiritu Santo, mula pa sa tiyan ng kaniyang ina. 

At marami sa mga anak ni Israel, ay 
papagbabaliking-loob niya sa Panginoon na kanilang 
Dios. 

At siya'y lalakad sa unahan ng kaniyang mukha na 
may espiritu at kapangyarihan ni Elias, upang 
papagbaliking-loob ang mga puso ng mga ama sa mga 
anak, at ang mga suwail ay magsilakad sa 
karunungan ng mga matuwid, upang ipaglaan ang 
Panginoon ng isang bayang nahahanda. 

At sinabi ni Zacarias sa anghel, Sa ano malalaman 
ko ito? sapagka't ako'y matanda na, at ang aking 
asawa ay may pataw ng maraming taon. 

At pagsagot ng anghel ay sinabi sa kaniya, Ako'y 
si Gabriel, na nananayo sa harapan ng Dios; at 
ako'y sinugo upang makipagusap sa iyo, at magdala 
sa iyo nitong mabubuting balita. 

At narito, mapipipi ka at hindi ka 
makapangungusap, hanggang sa araw na mangyari ang 
mga bagay na ito, sapagka't hindi ka sumampalataya 
sa aking mga salita, na magaganap sa kanilang 
kapanahunan. 

At hinihintay ng bayan si Zacarias, at 
nanganggigilalas sila sa kaniyang pagluluwat sa 
loob ng templo. 

At nang lumabas siya, ay hindi siya makapagsalita 
sa kanila: at hininagap nila na siya'y nakakita ng 
isang pangitain sa templo: at siya'y nagpatuloy ng 
pakikipagusap sa kanila, sa pamamagitan ng mga 
hudyat, at nanatiling pipi. 

At nangyari, na nang maganap na ang mga araw ng 
kaniyang paglilingkod, siya'y umuwi sa kaniyang 
bahay. 

At pagkatapos ng mga araw na ito ay naglihi ang 
kaniyang asawang si Elisabet; at siya'y lumigpit 
ng limang buwan, na nagsasabi, 

Ganito ang ginawa ng Panginoon sa akin sa mga araw 
nang ako'y tingnan niya, upang alisin ang aking 
pagkaduwahagi sa gitna ng mga tao. 

Nang ikaanim na buwan nga'y sinugo ng Dios ang 
anghel Gabriel sa isang bayan ng Galilea, ngala'y 
Nazaret, 

Sa isang dalagang magaasawa sa isang lalake, na 
ang kaniyang ngala'y Jose, sa angkan ni David; at 
Maria ang pangalan ng dalaga. 

At pumasok siya sa kinaroroonan niya, at sinabi, 
Magalak ka, ikaw na totoong pinakamamahal, ang 
Panginoon ay sumasa iyo. 

Datapuwa't siya'y totoong nagulumihanan sa sabing 
ito, at iniisip sa kaniyang sarili kung anong bati 
kaya ito. 

At sinabi sa kaniya ng anghel, Huwag kang matakot, 
Maria: sapagka't nakasumpong ka ng biyaya sa Dios. 

At narito, maglilihi ka sa iyong tiyan, at 
manganganak ka ng isang lalake, at tatawagin mo 
ang kaniyang pangalang JESUS. 

Siya'y magiging dakila, at tatawaging Anak ng 
Kataastaasan: at sa kaniya'y ibibigay ng 
Panginoong Dios ang luklukan ni David na kaniyang 
ama: 

At siya'y maghahari sa angkan ni Jacob magpakailan 
man; at hindi magkakawakas ang kaniyang kaharian. 

At sinabi ni Maria sa anghel, Paanong mangyayari 
ito, sa ako'y hindi nakakakilala ng lalake? 

At sumagot ang anghel, at sinabi sa kaniya, Bababa 
sa iyo ang Espiritu Santo, at lililiman ka ng 
kapangyarihan ng Kataastaasan: kaya naman ang 
banal na bagay na ipanganganak ay tatawaging Anak 
ng Dios. 

At narito, si Elisabet na iyong kamaganak, ay 
naglihi rin naman ng isang anak na lalake sa 
kaniyang katandaan; at ito ang ikaanim na buwan 
niya, na dati'y tinatawag na baog. 

Sapagka't walang salitang mula sa Dios na di may 
kapangyarihan. 

At sinabi ni Maria, Narito, ang alipin ng 
Panginoon; mangyari sa akin ang ayon sa iyong 
salita. At iniwan siya ng anghel. 

At nang mga araw na ito'y nagtindig si Maria, at 
nagmadaling napasa lupaing maburol, sa isang bayan 
ng Juda; 

At pumasok sa bahay ni Zacarias at bumati kay 
Elisabet. 

At nangyari, pagkarinig ni Elisabet ng bati ni 
Maria, ay lumukso ang sanggol sa kaniyang tiyan; 
at napuspos si Elisabet ng Espiritu Santo; 

At sumigaw siya ng malakas na tinig, at sinabi, 
Pinagpala ka sa mga babae, at pinagpala ang bunga 
ng iyong tiyan. 

At ano't nangyari sa akin, na ang ina ng aking 
Panginoon ay pumarito sa akin? 

Sapagka't ganito, pagdating sa aking mga pakinig 
ng tinig ng iyong bati, lumukso sa tuwa ang 
sanggol sa aking tiyan. 

At mapalad ang babaing sumampalataya; sapagka't 
matutupad ang mga bagay na sa kaniya'y sinabi ng 
Panginoon. 

At sinabi ni Maria, Dinadakila ng aking kaluluwa 
ang Panginoon, 

At nagalak ang aking espiritu sa Dios na aking 
Tagapagligtas. 

Sapagka't nilingap niya ang kababaan ng kaniyang 
alipin. Sapagka't, narito, mula ngayon ay 
tatawagin akong mapalad ng lahat ng 
maghahalihaliling lahi. 

Sapagka't ginawan ako ng Makapangyarihan ng mga 
dakilang bagay; At banal ang kaniyang pangalan. 

At ang kaniyang awa ay sa mga lahi't lahi. Sa 
nangatatakot sa kaniya. 

Siya'y nagpakita ng lakas ng kaniyang bisig; 
Isinambulat niya ang mga palalo sa paggunamgunam 
ng kanilang puso. 

Ibinaba niya ang mga prinsipe sa mga luklukan 
nila, At itinaas ang mga may mababang kalagayan. 

Binusog niya ang nangagugutom ng mabubuting bagay; 
At pinaalis niya ang mayayaman, na walang anoman. 

Tumulong siya sa Israel na kaniyang alipin, Upang 
maalaala niya ang awa 

(Gaya ng sinabi niya sa ating mga magulang) Kay 
Abraham at sa kaniyang binhi magpakailan man. 

At si Maria ay natirang kasama niya na may tatlong 
buwan, at umuwi sa kaniyang bahay. 

Naganap nga kay Elisabet ang panahon ng 
panganganak; at siya'y nanganak ng isang lalake. 

At nabalitaan ng kaniyang mga kapitbahay at mga 
kamaganak, na dinakila ng Panginoon ang kaniyang 
awa sa kaniya; at sila'y nangakigalak sa kaniya. 

At nangyari, na nang ikawalong araw ay nagsiparoon 
sila upang tuliin ang sanggol; at siya'y tatawagin 
sana nila na Zacarias, ayon sa pangalan ng 
kaniyang ama. 

At sumagot ang kaniyang ina at nagsabi, Hindi 
gayon; kundi ang itatawag sa kaniya'y Juan. 

At sinabi nila sa kaniya, Wala sa iyong kamaganak 
na tinatawag sa pangalang ito. 

At hinudyatan nila ang kaniyang ama, kung ano ang 
ibig niyang itawag. 

At humingi siya ng isang sulatan at sumulat, na 
sinasabi, Ang kaniyang pangalan ay Juan. At 
nagsipanggilalas silang lahat. 

At pagdaka'y nabuka ang kaniyang bibig, at ang 
kaniyang dila'y nakalag, at siya'y nagsalita, na 
pinupuri ang Dios. 

At sinidlan ng takot ang lahat ng nagsisipanahan 
sa palibot nila; at nabansag ang lahat ng mga 
bagay na ito sa lahat ng lupaing maburol ng Judea. 

At lahat ng mga nangakarinig nito ay pawang 
iningatan sa kanilang puso, na sinasabi, Magiging 
ano nga kaya ang batang ito? Sapagka't ang kamay 
ng Panginoon ay sumasa kaniya. 

At si Zacarias na kaniyang ama ay napuspos ng 
Espiritu Santo, at nanghula, na nagsasabi, 

Purihin ang Panginoon, ang Dios ng Israel; 
Sapagka't kaniyang dinalaw at tinubos ang kaniyang 
bayan, 

At nagtaas sa atin ng isang sungay ng kaligtasan 
Sa bahay ni David na kaniyang alipin 

(Gaya ng sinabi niya sa pamamagitan ng kaniyang 
mga banal na propeta na nagsilitaw buhat nang 
unang panahon), 

Kaligtasang mula sa ating mga kaaway, at sa kamay 
ng lahat ng nangapopoot sa atin; 

Upang magkaawang-gawa sa ating mga magulang, At 
alalahanin ang kaniyang banal na tipan; 

Ang sumpa na isinumpa niya kay Abraham na ating 
ama, 

Na ipagkaloob sa atin na yamang nangaligtas sa 
kamay ng ating mga kaaway, Ay paglingkuran natin 
siya ng walang takot, 

Sa kabanalan at katuwiran sa harapan niya, lahat 
ng ating mga araw. 

Oo at ikaw, sanggol, tatawagin kang propeta ng 
kataastaasan; Sapagka't magpapauna ka sa unahan ng 
mukha ng Panginoon, upang ihanda ang kaniyang mga 
daan; 

Upang maipakilala ang kaligtasan sa kaniyang 
bayan, Sa pagkapatawad ng kanilang mga kasalanan, 

Dahil sa magiliw na habag ng aming Dios, Ang 
pagbubukang liwayway buhat sa kaitaasan ay dadalaw 
sa atin, 

Upang liwanagan ang nangakalugmok sa kadiliman at 
sa lilim ng kamatayan; Upang itumpak ang ating mga 
paa sa daan ng kapayapaan. 

At lumaki ang sanggol, at lumakas sa espiritu, at 
nasa mga ilang hanggang sa araw ng kaniyang 
pagpapakita sa Israel. 

Nangyari nga nang mga araw na yaon na lumabas ang 
isang utos mula kay Augusto Cesar, na magpatala 
ang buong sanglibutan. 

Ito ang unang talaang-mamamayan na ginawa nang si 
Quirinio ay gobernador sa Siria. 

At nagsisiparoon ang lahat upang sila'y mangatala, 
bawa't isa sa kaniyang sariling bayan. 

At si Jose naman ay umahon mula sa Galilea, mula 
sa bayan ng Nazaret, hanggang sa Judea, sa bayan 
ni David, na kung tawagi'y Bet-lehem, sapagka't 
siya'y sa angkan at sa lahi ni David; 

Upang patala siya pati ni Maria, na magaasawa sa 
kaniya, na kasalukuyang kagampan. 

At nangyari, samantalang sila'y nangaroroon, at 
naganap ang mga kaarawang dapat siyang manganak. 

At kaniyang ipinanganak ang panganay niyang anak 
na lalake; at ito'y binalot niya ng mga lampin, at 
inihiga sa isang pasabsaban, sapagka't wala nang 
lugar para sa kanila sa tuluyan. 

At may mga pastor ng tupa sa lupain ding yaon na 
nangasa parang, na pinagpupuyatan sa gabi ang 
kanilang kawan. 

At tumayo sa tabi nila ang isang anghel ng 
Panginoon, at ang kaluwalhatian ng Panginoon ay 
nagliwanag sa palibot nila: at sila'y totoong 
nangatakot. 

At sinabi sa kanila ng anghel, Huwag kayong 
mangatakot; sapagka't narito, dinadalhan ko kayo 
ng mabubuting balita ng malaking kagalakan, na 
siyang sasa buong bayan: 

Sapagka't ipinanganak sa inyo ngayon sa bayan ni 
David ang isang Tagapagligtas, na siya ang Cristo 
ang Panginoon. 

At ito ang sa inyo'y magiging pinakatanda: 
Masusumpungan ninyo ang isang sanggol na nababalot 
ng lampin, at nakahiga sa isang pasabsaban. 

At biglang nakisama sa anghel ang isang karamihang 
hukbo ng langit, na nangagpupuri sa Dios, at 
nangagsasabi: 

Luwalhati sa Dios sa kataastaasan, At sa lupa'y 
kapayapaan sa mga taong kinalulugdan niya. 

At nangyari nang lisanin sila ng mga anghel at 
nangapasa langit, ang mga pastor ay 
nangagsangusapan. Magsiparoon nga tayo ngayon 
hanggang sa Bet-lehem, at tingnan natin itong 
nangyari, na ipinagbigay alam sa atin ng 
Panginoon. 

At sila'y dalidaling nagsiparoon at nasumpungan 
kapuwa si Maria at si Jose, at ang sanggol na 
nakahiga sa pasabsaban. 

At nang makita nila yaon, ay inihayag nila ang mga 
sinabi sa kanila tungkol sa sanggol na ito. 

At lahat ng nangakarinig nito ay nangagtaka sa mga 
bagay na sinabi sa kanila ng mga pastor. 

Datapuwa't iningatan ni Maria ang lahat ng mga 
pananalitang ito, na pinagbulaybulay sa kaniyang 
puso. 

At nangagbalik ang mga pastor, na niluluwalhati at 
pinupuri ang Dios dahil sa lahat ng mga bagay na 
kanilang nangarinig at nangakita, ayon sa sinabi 
sa kanila. 

At nang makaraan ang walong araw upang tuliin 
siya, ay tinawag na JESUS ang kaniyang pangalan, 
na siyang itinawag ng anghel bago siya ipinaglihi 
sa tiyan. 

At nang maganap na ang mga araw na kanilang 
paglilinis alinsunod sa kautusan ni Moises, ay 
kanilang dinala siya sa Jerusalem, upang iharap 
siya sa Panginoon 

(Ayon sa nasusulat sa kautusan ng Panginoon, Ang 
bawa't lalaking nagbubukas ng bahay-bata ay 
tatawaging banal sa Panginoon), 

At upang maghandog ng hain alinsunod sa sinasabi 
sa kautusan ng Panginoon, Dalawang batobato, o 
dalawang inakay ng kalapati. 

At narito, may isang lalake sa Jerusalem, na 
nagngangalang Simeon; at ang lalaking ito'y 
matuwid at masipag sa kabanalan, na nag-aantay ng 
kaaliwan ng Israel: at sumasa kaniya ang Espiritu 
Santo. 

At ipinahayag sa kaniya ng Espiritu Santo, na di 
niya makikita ang kamatayan, hanggang sa makita 
muna niya ang Cristo ng Panginoon. 

At siya'y napasa templo sa Espiritu: at nang 
ipasok sa templo ang sanggol na si Jesus ng 
kaniyang mga magulang, upang sa kaniya'y magawa 
nila ang nauukol alinsunod sa kaugalian ng 
kautusan, 

Ay tinanggap nga niya siya sa kaniyang mga bisig, 
at pinuri ang Dios, at nagsabi, 

Ngayo'y papanawin mo, Panginoon, ang iyong alipin, 
Ayon sa iyong salita, sa kapayapaan, 

Sapagka't nakita ng aking mga mata ang iyong 
pagliligtas, 

Na iyong inihanda sa unahan ng mukha ng lahat ng 
mga tao; 

Isang ilaw upang ipahayag sa mga Gentil, At ang 
kaluwalhatian ng iyong bayang Israel. 

At ang kaniyang ama at ang kaniyang ina ay 
nagsisipanggilalas sa mga bagay na sinasabi 
tungkol sa kaniya; 

At sila'y pinagpala ni Simeon, at sinabi sa 
kaniyang inang si Maria, Narito, ito ay itinalaga 
sa ikararapa at sa ikatitindig ng marami sa 
Israel; at pinakatandang tudlaan ng pagsalangsang: 

Oo at paglalampasanan ng isang tabak ang iyong 
sariling kaluluwa; upang mangahayag ang mga 
pagiisip ng maraming puso. 

At naroroon din naman si Ana, na isang propetisa, 
anak na babae ni Fanuel, sa angkan ni Aser, 
(siya'y lubhang matanda na, at may pitong taong 
nakisama sa kaniyang asawa mula sa kaniyang 
kadalagahan, 

At siya'y bao nang walongpu't apat na taon), na 
hindi humihiwalay sa templo, at sumasamba sa gabi 
at araw sa pamamagitan ng mga pagaayuno at mga 
pagdaing. 

At pagdating niya sa oras ding yaon, siya'y 
nagpasalamat sa Dios, at nagsalita ng tungkol sa 
sanggol sa lahat ng nagsisipaghintay ng katubusan 
sa Jerusalem. 

At nang maganap na nila ang lahat ng mga bagay na 
alinsunod sa kautusan ng Panginoon, ay nangagbalik 
sila sa Galilea, sa kanilang sariling bayang 
Nazaret. 

At lumalaki ang bata, at lumalakas, at napupuspos 
ng karunungan: at sumasa kaniya ang biyaya ng 
Dios. 

At nagsisiparoon taon-taon ang kaniyang mga 
magulang sa Jerusalem sa kapistahan ng paskua. 

At nang siya'y may labindalawang taon na, ay 
nagsiahon sila ayon sa kaugalian ng kapistahan; 

At nang kanilang maganap na ang mga araw, sa 
pagbalik nila, ay naiwan ang batang si Jesus sa 
Jerusalem; at di nalalaman ng kaniyang mga 
magulang; 

Nguni't sa pagaakala nilang siya'y nasa kasamahan, 
ay nagsiyaon sila nang isang araw na paglalakbay; 
at hinahanap nila siya sa mga kamaganak at mga 
kakilala; 

At nang di nila siya matagpuan, ay nagsipagbalik 
sila sa Jerusalem, na hinahanap siya. 

At nangyari, na nang makaraan ang tatlong araw, ay 
nangatagpuan nila siya sa templo, na nakaupo sa 
gitna ng mga guro, na sila'y pinakikinggan, at 
sila'y tinatanong: 

At ang lahat ng sa kaniya'y nangakakarinig ay 
nagsisipanggilalas sa kaniyang katalinuhan at sa 
kaniyang mga sagot. 

At nang siya'y mangakita nila, ay nangagtaka sila; 
at sinabi sa kaniya ng kaniyang ina, Anak, bakit 
ginawa mo sa amin ang ganyan? narito, ang iyong 
ama at ako na hinahanap kang may hapis. 

At sinabi niya sa kanila, Bakit ninyo ako 
hinahanap? di baga talastas ninyo na dapat akong 
maglumagak sa bahay ng aking Ama. 

At di nila naunawa ang pananalitang sa kanila'y 
sinabi. 

At lumusong siyang kasama nila, at napasa Nazaret; 
at napasakop sa kanila: at iniingatan ng kaniyang 
ina sa kaniyang puso ang lahat ng mga pananalitang 
ito. 

At lumalaki si Jesus sa karunungan at sa 
pangangatawan, at sa pagbibigay lugod sa Dios at 
sa mga tao. 

Nang ikalabinglimang taon nga ng paghahari ni 
Tiberio Cesar, na noo'y gobernador sa Judea si 
Poncio Pilato, at tetrarka sa Galilea si Herodes, 
at ang kaniyang kapatid na si Felipe ay tetrarka 
sa lalawigan ng Iturea at Traconite, at si 
Lisanias ay tetrarka sa Abilinia, 

Nang kasalukuyang mga pangulong saserdote si Anas 
at si Caifas, ay dumating ang salita ng Dios kay 
Juan, anak ni Zacarias, sa ilang. 

At siya'y napasa buong lupain sa palibotlibot ng 
Jordan, na ipinangangaral ang bautismo ng 
pagsisisi sa ikapagpapatawad ng mga kasalanan; 

Gaya ng nasusulat sa aklat ng salita ng propeta 
Isaias, Ang tinig ng isang sumisigaw sa ilang, 
Ihanda ninyo ang daan ng Panginoon, Tuwirin ninyo 
ang kaniyang mga landas. 

Lahat ng libis ay tatambakan, At pababain ang 
bawa't bundok at burol; At ang liko ay matutuwid, 
At ang mga daang bakobako ay mangapapatag; 

At makikita ng lahat ng laman ang pagliligtas ng 
Dios. 

Sinasabi nga niya sa mga karamihang nagsisilabas 
upang mangagpabautismo sa kaniya, Kayong lahi ng 
mga ulupong, sino ang sa inyo'y nagudyok upang 
tumakas sa galit na darating? 

Kayo nga'y mangagbunga ng karapatdapat sa 
pagsisisi, at huwag mangagpasimulang mangagsabi sa 
inyong sarili, Si Abraham ang siya naming ama; 
sapagka't sinasabi ko sa inyo, na 
makapagpapabangon ang Dios ng mga anak ni Abraham 
maging sa mga batong ito. 

At ngayon pa'y nakalagay na ang palakol sa ugat ng 
mga punong kahoy: ang bawa't punong kahoy nga na 
di nagbubunga ng mabuti ay pinuputol, at 
inihahagis sa apoy. 

At tinanong siya ng karamihan, na nangagsasabi, 
Ano ngang dapat namin gawin? 

At sinagot niya at sinabi sa kanila, Ang may 
dalawang tunika ay magbahagi sa wala; at ang may 
pagkain ay gayon din ang gawin. 

At dumating naman ang mga maniningil ng buwis 
upang mangagpabautismo, at sinabi nila sa kaniya, 
Guro, anong dapat naming gawin? 

At sinabi niya sa kanila, Huwag na kayong sumingil 
pa ng higit kay sa utos sa inyo. 

At tinanong naman siya ng mga kawal, na 
nangagsasabi, At kami, anong dapat naming gawin? 
At sa kanila'y sinabi niya, Huwag kayong kumuhang 
may karahasan sa kanino man, ni mangagparatang; at 
mangagkasiya kayo sa bayad sa inyo. 

At samantalang ang mga tao'y nagsisipaghintay at 
pinagbubulaybulay ng lahat sa kanilang puso ang 
tungkol kay Juan, kung siya kaya ang Cristo; 

Ay sumagot si Juan na sinasabi sa kanilang lahat, 
Katotohanang binabautismuhan ko kayo ng tubig; 
datapuwa't dumarating ang lalong makapangyarihan 
kay sa akin; ako'y hindi karapatdapat magkalag ng 
panali ng kaniyang mga pangyapak: kayo'y 
babautismuhan niya sa Espiritu Santo at sa apoy: 

Nasa kaniyang kamay ang kaniyang kalaykay, upang 
linising lubos ang kaniyang giikan, at tipunin ang 
trigo sa kaniyang bangan; datapuwa't susunugin 
niya ang dayami sa apoy na hindi mapapatay. 

Sa mga iba pang maraming pangaral ay 
ipinangangaral nga niya sa bayan ang mabuting 
balita; 

Datapuwa't si Herodes na tetrarka, palibhasa'y 
pinagwikaan niya dahil kay Herodias, na asawa ng 
kaniyang kapatid, at dahil sa lahat ng masasamang 
bagay na ginawa ni Herodes, 

Ay naparagdag naman ito sa lahat, na kinulong niya 
si Juan sa bilangguan. 

Nangyari nga, nang mabautismuhan ang buong bayan, 
na si Jesus ay binautismuhan naman, at nang 
nananalangin, ay nabuksan ang langit, 

At bumaba sa kaniya ang Espiritu Santo na may 
anyong katawan, tulad sa isang kalapati, at 
nanggaling ang isang tinig sa langit, Ikaw ang 
sinisinta kong Anak; sa iyo ako lubos na 
nalulugod. 

At si Jesus din, nang magpasimula siyang magturo 
ay may gulang na tatlongpung taon, na anak (ayon 
sa sinasapantaha) ni Jose, ni Eli, 

Ni Matat, ni Levi, ni Melqui, ni Jane, ni Jose, 

Ni Matatias, ni Amos, ni Nahum, ni Esli, ni Nage, 

Ni Maat, ni Matatias, ni Semei, ni Jose, ni Juda, 

Ni Joana, ni Resa, ni Zorobabel, ni Seatiel, ni 
Neri, 

Ni Melqui, ni Adi, ni Cosam, ni Elmodam, ni Er, 

Ni Jesus, ni Eliezer, ni Jorim, ni Mata, ni Levi, 

Ni Simeon, ni Juda, ni Jose, ni Jonan, ni 
Eliaquim, 

Ni Melea, ni Mena, ni Matata, ni Natan, ni David, 

Ni Jesse, ni Obed, ni Booz, ni Salmon, ni Naason, 

Ni Aminadab, ni Aram, ni Esrom, ni Fares, ni Juda, 

Ni Jacob, ni Isaac, ni Abraham, ni Tare, ni Nacor, 

Ni Serug, ni Regan, ni Paleg, ni Heber, ni Selah, 

Ni Cainan, ni Arfaxjad, ni Sem, ni Noe, ni Lamec, 

Ni Matusalem, ni Enoc, ni Jared, ni Mahalaleel, ni 
Cainan, 

Ni Enos, ni Set, ni Adam, ng Dios. 

At si Jesus, na puspos ng Espiritu Santo ay 
bumalik mula sa Jordan at inihatid ng Espiritu sa 
ilang, 

Sa loob ng apat na pung araw na tinutukso ng 
diablo. At hindi siya kumain ng anoman nang mga 
araw na yaon; at nang maganap ang mga yaon ay 
nagutom siya. 

At sinabi sa kaniya ng diablo, Kung ikaw ang Anak 
ng Dios, ipag-utos mo na ang batong ito ay maging 
tinapay. 

At sinagot siya ni Jesus, Nasusulat, Hindi sa 
tinapay lamang mabubuhay ang tao. 

At iniakyat pa siya niya, at ipinakita sa kaniya 
sa sandaling panahon ang lahat ng mga kaharian sa 
sanglibutan. 

At sinabi sa kaniya ng diablo, Sa iyo'y ibibigay 
ko ang lahat ng kapamahalaang ito, at ang 
kaluwalhatian nila: sapagka't ito'y naibigay na sa 
akin; at ibibigay ko kung kanino ko ibig. 

Kaya nga kung sasamba ka sa harapan ko, ay 
magiging iyong lahat. 

At si Jesus ay sumagot at sinabi sa kaniya, 
Nasusulat, Sa Panginoon mong Dios sasamba ka, at 
siya lamang ang iyong paglilingkuran. 

At dinala niya siya sa Jerusalem, at inilagay siya 
sa taluktok ng templo, at sinabi sa kaniya, Kung 
ikaw ay Anak ng Dios, ay magpatihulog ka mula rito 
hanggang sa ibaba: 

Sapagka't nasusulat, Siya'y magbibilin sa kaniyang 
mga anghel tungkol sa iyo, upang ikaw ay ingatan: 

At, Aalalayan ka nila ng kanilang mga kamay, Baka 
matisod ka ng iyong paa sa isang bato. 

At pagsagot ni Jesus ay sinabi sa kaniya, 
Nasasabi, Huwag mong tutuksuhin ang Panginoon mong 
Dios. 

At nang matapos ng diablo ang lahat ng pagtukso, 
ay hiniwalayan siya niya ng ilang panahon. 

At bumalik si Jesus sa Galilea sa kapangyarihan ng 
Espiritu: at kumalat ang kabantugan tungkol sa 
kaniya sa palibot ng buong lupain. 

At nagtuturo siya sa mga sinagoga nila, na 
niluluwalhati ng lahat. 

At siya'y napasa Nazaret na kaniyang nilakhan: at 
ayon sa kaniyang kaugalian, siya'y pumasok sa 
sinagoga nang araw ng sabbath, at nagtindig upang 
bumasa. 

At ibinigay sa kaniya ang aklat ng propeta Isaias. 
At binuklat niya ang aklat, na nasumpungan niya 
ang dakong kinasusulatan, 

Sumasa akin ang Espiritu ng Panginoon, Sapagka't 
ako'y pinahiran niya upang ipangaral ang 
mabubuting balita sa mga dukha: Ako'y sinugo niya 
upang itanyag sa mga bihag ang pagkaligtas, At sa 
mga bulag ang pagkakita, Upang bigyan ng kalayaan 
ang nangaaapi, 

Upang itanyag ang kaayaayang taon ng Panginoon. 

At binalumbon niya ang aklat, at isinauli sa 
naglilingkod, at naupo: at ang mga mata ng lahat 
ng nangasa sinagoga ay nangakatitig sa kaniya. 

At siya'y nagpasimulang magsabi sa kanila, Ngayo'y 
naganap ang kasulatang ito sa inyong mga pakinig. 

At siya'y pinatotohanan ng lahat, at nangagtataka 
sa mga salita ng biyaya na lumalabas sa kaniyang 
bibig: at sinabi nila, Hindi baga ito ang anak ni 
Jose? 

At sinabi niya sa kanila, Walang salang sasabihin 
ninyo sa akin itong talinghaga, Manggagamot, 
gamutin mo ang iyong sarili: ang anomang aming 
narinig na ginawa sa Capernaum, ay gawin mo naman 
dito sa iyong lupain. 

At sinabi niya, Katotohanang sinasabi ko sa inyo, 
Walang propetang kinalulugdan sa kaniyang 
tinubuang lupa. 

Datapuwa't katotohanang sinasabi ko sa inyo, 
Maraming mga baong babai sa Israel nang mga araw 
ni Elias, nang sarhan ang langit sa loob ng 
tatlong taon at anim na buwan, noong datnan ng 
malaking kagutom ang buong sangkalupaan; 

At sa kanino man sa kanila ay hindi sinugo si 
Elias, kundi sa Sarepta sa lupa ng Sidon, sa isang 
babaing bao. 

At maraming ketongin sa Israel nang panahon ni 
Eliseo na propeta; at sinoman sa kanila'y hindi 
nilinis, kundi lamang si Naaman na Siro. 

At nangapuspos ng galit ang lahat ng nangasa 
sinagoga, sa pagkarinig nila ng mga bagay na ito; 

At sila'y nagsitindig, at ipinagtabuyan siya sa 
labas ng bayan at dinala siya hanggang sa ibabaw 
ng taluktok ng gulod na kinatatayuan ng kanilang 
bayan, upang siya'y maibulid nila ng patiwarik. 

Datapuwa't pagdaraan niya sa gitna nila, ay yumaon 
ng kaniyang lakad. 

At siya'y bumaba sa Capernaum, na isang bayan ng 
Galilea. At sila'y tinuruan niya sa araw ng 
sabbath: 

At nangagtaka sila sa kaniyang aral, sapagka't may 
kapamahalaan ang kaniyang salita. 

At sa sinagoga ay may isang lalake na may espiritu 
ng karumaldumal na demonio; at siya'y sumigaw ng 
malakas na tinig, 

Ah! anong mayroon kami sa iyo, Jesus, ikaw na 
Nazareno? naparito ka baga upang kami'y iyong 
puksain? nakikilala ko ikaw kung sino ka, ang 
Banal ng Dios. 

At sinaway siya ni Jesus, na sinasabi, Tumahimik 
ka, at lumabas ka sa kaniya. At nang siya'y 
mailugmok ng demonio sa gitna, ay lumabas siya sa 
kaniya, na hindi siya sinaktan. 

At silang lahat ay nangagtaka at nagsalitaan ang 
isa't isa, na nangagsasabi, Anong salita kaya ito? 
sapagka't siya na may kapamahalaan at 
kapangyarihan ay naguutos sa mga karumaldumal na 
espiritu, at nagsisilabas sila. 

At kumakalat ang alingawngaw tungkol sa kaniya sa 
lahat ng dako sa palibotlibot ng lupaing yaon. 

At siya'y nagtindig sa sinagoga, at pumasok sa 
bahay ni Simon. At nilalagnat na mainam ang 
biyanang babae ni Simon, at siya'y kanilang 
ipinamanhik sa kaniya. 

At tinunghan niya siya, at sinaway ang lagnat; at 
inibsan siya: at siya'y nagtindig pagdaka at 
naglingkod sa kanila. 

At nang lumulubog na ang araw, ang lahat na may 
mga sakit ng sarisaring karamdaman ay dinala sa 
kaniya; at ipinatong niya ang kaniyang mga kamay 
sa bawa't isa sa kanila, at sila'y pinagaling. 

At nagsilabas din sa marami ang mga demonio na 
nagsisisigaw, na nagsasabi, Ikaw ang anak ng Dios. 
At sinasaway sila, na di niya sila tinutulutang 
mangagsalita, sapagka't naalaman nilang siya ang 
Cristo. 

At nang araw na, ay lumabas siya at naparoon sa 
isang ilang na dako: at hinahanap siya ng mga 
karamihan, at nagsiparoon sa kaniya, at 
pinagpipilitang pigilin siya, upang huwag siyang 
humiwalay sa kanila. 

Datapuwa't sinabi niya sa kanila, Dapat namang 
ipangaral ko sa mga ibang bayan ang mabubuting 
balita ng kaharian ng Dios: sapagka't sa ganito ay 
sinugo ako. 

At siya'y nangangaral sa mga sinagoga ng Galilea. 

Nangyari nga, na samantalang siya'y sinisiksik ng 
karamihan na pinakikinggan ang salita ng Dios, na 
siya'y nakatayo sa tabi ng dagatdagatan ng 
Genezaret; 

At nakakita siya ng dalawang daong na nasa tabi ng 
dagatdagatan: datapuwa't nagsilunsad sa mga yaon 
ang mga mamamalakaya, at hinuhugasan ang kanilang 
mga lambat. 

At lumulan siya sa isa sa mga daong, na kay Simon, 
at ipinamanhik niya dito na ilayo ng kaunti sa 
lupa. At siya'y naupo at nagturo sa mga karamihan 
buhat sa daong. 

At pagtigil niya ng pagsasalita, ay sinabi niya 
kay Simon, Pumaroon ka sa laot, at ihulog ninyo 
ang inyong mga lambat upang mamalakaya. 

At sumagot si Simon at sinabi, Guro, sa buong 
magdamag ay nagsipagpagal kami, at wala kaming 
nahuli: datapuwa't sa iyong salita ay ihuhulog ko 
ang mga lambat. 

At nang magawa nila ito, ay nakahuli sila ng 
lubhang maraming isda; at nagkampupunit ang 
kanilang mga lambat; 

At kinawayan nila ang mga kasamahan sa isang daong 
upang magsilapit at sila'y tulungan. At sila'y 
nagsilapit at nangapuno ang dalawang daong, ano 
pa't sila'y nagpasimulang lulubog. 

Datapuwa't nang makita ni Simon Pedro, ay 
nagpatirapa sa mga tuhod ni Jesus, na nagsasabi, 
Lumayo ka sa akin; sapagka't ako'y taong 
makasalanan, Oh Panginoon. 

Sapagka't siya at ang lahat ng kasama niya ay 
nagsipanggilalas, dahil sa karamihan ng mga isdang 
kanilang nangahuli: 

At gayon din si Santiago at si Juan, mga anak ni 
Zebedeo, na mga kasama ni Simon. At sinabi ni 
Jesus kay Simon, Huwag kang matakot; mula ngayon 
ay mamamalakaya ka ng mga tao. 

At nang maisadsad na nila sa lupa ang kanilang mga 
daong, ay iniwan nila ang lahat, at nagsisunod sa 
kaniya. 

At nangyari, samantalang siya'y nasa isa sa mga 
bayan, narito, may isang lalake na lipos ng 
ketong: at nang makita niya si Jesus, ay 
nagpatirapa siya, at namanhik sa kaniya, na 
sinasabi, Panginoon, kung ibig mo, ay maaaring 
linisin mo ako. 

At iniunat niya ang kaniyang kamay at siya'y 
hinipo, na sinasabi, Ibig ko; luminis ka. At 
pagdaka'y nilisan siya ng ketong. 

At ipinagbilin niya sa kaniya na huwag sabihin 
kanino man: kundi yumaon ka ng iyong lakad, at 
pakita ka sa saserdote, at maghandog ka sa 
pagkalinis sa iyo, alinsunod sa iniutos ni Moises, 
na pinakapatotoo sa kanila. 

Datapuwa't lalo nang kumakalat ang balita tungkol 
sa kaniya: at nangagkatipon ang lubhang maraming 
tao upang makinig, at upang pagalingin sa kanilang 
mga sakit. 

Datapuwa't siya'y lumigpit sa mga ilang, at 
nananalangin. 

At nangyari nang isa sa mga araw na yaon, na 
siya'y nagtuturo; at may nangakaupo doong mga 
Fariseo at mga guro sa kautusan, na 
nagsipanggaling sa bawa't nayon ng Galilea at 
Judea at Jerusalem: at ang kapangyarihan ng 
Panginoon ay sumasa kaniya upang magpagaling. 

At narito, dinala ng mga tao na nasa isang higaan 
ang isang lalaking lumpo: at pinagpipilitan niyang 
maipasok siya, at ilagay siya sa harap nila. 

At sa hindi pagkasumpong ng mapagpapasukan, dahil 
sa karamihan, ay nagsiakyat sila sa bubungan ng 
bahay, at siya'y inihugos mula sa butas ng 
bubungan pati ng kaniyang higaan, sa gitna, sa 
harapan ni Jesus. 

At pagkakita sa kanilang pananampalataya, ay 
kaniyang sinabi, Lalake, ipinatatawad sa iyo ang 
iyong mga kasalanan. 

At ang mga eskriba at mga Fariseo ay 
nangagpasimulang mangagkatuwiranan, na 
nangagsasabi, Sino ito na nagsasalita ng mga 
kapusungan? Sino ang makapagpapatawad ng mga 
kasalanan, kundi ang Dios lamang? 

Datapuwa't si Jesus, na nakatatanto ng kanilang 
mga iniisip, ay sumagot at sinabi sa kanila, Bakit 
pinagbubulaybulay ninyo sa inyong mga puso? 

Alin baga ang lalong magaang sabihin, Ipinatatawad 
sa iyo ang iyong mga kasalanan; o sabihin, 
Magtindig ka at lumakad ka? 

Datapuwa't upang maalaman ninyo na ang Anak ng tao 
ay may kapamahalaan sa lupa na magpatawad ng mga 
kasalanan (sinabi niya sa lumpo), Sa iyo ko 
sinasabi, Magtindig ka, at buhatin mo ang iyong 
higaan, at umuwi ka sa bahay mo. 

At pagdaka'y nagtindig siya sa harap nila, at 
binuhat ang kaniyang hinigan, at napasa kaniyang 
bahay, na niluluwalhati ang Dios. 

At nagsipanggilalas ang lahat at niluwalhati nila 
ang Dios; at nangapuspos sila ng takot, na 
nangagsasabi, Nakakita kami ngayon ng mga bagay na 
katakataka. 

At pagkatapos ng mga bagay na ito, siya'y umalis, 
at nakita ang isang maniningil ng buwis, na 
nagngangalang Levi, na nakaupo sa paningilan ng 
buwis, at sinabi sa kaniya, Sumunod ka sa akin. 

At iniwan niya ang lahat at nagtindig at sumunod 
sa kaniya. 

At siya'y ipinagpiging ng malaki ni Levi sa 
kaniyang bahay: at lubhang maraming maniningil ng 
buwis at mga iba pa na nangakasalo nila sa dulang. 

At nangagbulongbulungan ang mga Fariseo at ang 
kanilang mga eskriba laban sa kaniyang mga alagad, 
na nangagsasabi, Bakit kayo'y nagsisikain at 
nagsisiinom na kasalo ng mga maniningil ng buwis 
at ng mga makasalanan? 

At pagsagot ni Jesus ay sinabi sa kanila, Ang mga 
walang sakit ay hindi nangangailangan ng 
manggagamot; kundi ang mga may sakit. 

Hindi ako pumarito upang tawagin ang mga matuwid, 
kundi ang mga makasalanan sa pagsisisi. 

At sinabi nila sa kaniya, Ang mga alagad ni Juan 
ay nangagaayunong madalas, at nagsisigawa ng mga 
pagdaing; gayon din ang mga alagad ng mga Fariseo; 
datapuwa't ang mga iyo'y nagsisikain at 
nagsisiinom. 

At sinabi ni Jesus sa kanila, Mangyayari bagang 
papagayunuhin ninyo ang mga abay sa kasalan 
samantalang ang kasintahang lalake ay kasama nila? 

Datapuwa't darating ang mga araw; at pagka inalis 
sa kanila ang kasintahang lalake, kung magkagayo'y 
mangagaayuno sila sa mga araw na yaon. 

At sinalita rin naman niya sa kanila ang isang 
talinghaga: Walang taong pumilas sa bagong damit 
at itinagpi sa damit na luma; sa ibang paraa'y 
sisirain ang bago, at sa luma naman ay hindi bagay 
ang tagping mula sa bago. 

At walang taong nagsisilid ng alak na bago sa mga 
balat na luma; sa ibang paraa'y papuputukin ng 
alak na bago ang mga balat, at mabububo, masisira 
ang mga balat. 

Kundi dapat isilid ang alak na bago sa mga bagong 
balat. 

At walang taong nakainom ng alak na laon, ay iibig 
sa alak na bago; sapagka't sasabihin niya, Mabuti 
ang laon. 

Nangyari nga nang dumaraan siya sa mga trigohan 
nang isang sabbath, ay kumitil ng mga uhay ang mga 
alagad niya, at kinakain pagkaligis sa kanilang 
mga kamay. 

Datapuwa't sinabi ng ilan sa mga Fariseo, Bakit 
ginagawa ninyo ang di matuwid gawin sa araw ng 
sabbath? 

At pagsagot sa kanila ni Jesus ay sinabi, Hindi 
baga nabasa ninyo ang ginawa ni David, nang siya'y 
magutom, siya, at ang mga kasamahan niya; 

Kung paanong siya'y pumasok sa bahay ng Dios, at 
kumain ng mga tinapay na handog, at binigyan pati 
ang kaniyang mga kasamahan; na hindi naaayon sa 
kautusan na kanin ninoman kundi ng mga saserdote 
lamang? 

At sinabi niya sa kanila, Ang Anak ng tao ay 
panginoon ng sabbath. 

At nangyari nang ibang sabbath, na siya'y pumasok 
sa sinagoga at nagturo: at doo'y may isang lalake, 
at tuyo ang kaniyang kanang kamay. 

At inaabangan siya ng mga eskriba at ng mga 
Fariseo, kung siya'y magpapagaling sa sabbath; 
upang makasumpong sila ng paraan na siya'y 
maisakdal. 

Datapuwa't nalalaman niya ang kanilang mga 
kaisipan; at sinabi niya sa lalake na tuyo ang 
kamay, Magtindig ka at tumayo ka sa gitna. At 
siya'y nagtindig at tumayo. 

At sinabi sa kanila ni Jesus, Itinatanong ko sa 
inyo, Matuwid bagang gumawa ng magaling, o gumawa 
ng masama kung sabbath? magligtas ng isang buhay o 
pumuksa? 

At minamasdan niya silang lahat sa palibotlibot, 
at sinabi sa kaniya, Iunat mo ang iyong kamay. At 
ginawa niyang gayon; at gumaling ang kaniyang 
kamay. 

Datapuwa't sila'y nangapuno ng galit; at 
nangagsangusapan, kung ano ang kanilang magagawang 
laban kay Jesus. 

At nangyari nang mga araw na ito, na siya'y napasa 
bundok upang manalangin; at sa buong magdamag ay 
nanatili siya sa pananalangin sa Dios. 

At nang araw na, ay tinawag niya ang kaniyang mga 
alagad; at siya'y humirang ng labingdalawa sa 
kanila, na tinawag naman niyang mga apostol: 

Si Simon, na tinawag naman niyang Pedro, at si 
Andres na kaniyang kapatid, at si Santiago at si 
Juan, at si Felipe at si Bartolome. 

At si Mateo at si Tomas, at si Santiago anak ni 
Alfeo, at si Simon, na tinatawag na Masikap, 

At si Judas na anak ni Santiago, at si Judas 
Iscariote na naging lilo; 

At bumaba siya na kasama nila, at tumigil sa isang 
patag na dako, at ang lubhang marami sa mga alagad 
niya, at ang lubhang malaking bilang ng mga tao 
mula sa buong Judea at sa Jerusalem, at sa 
pangpangin ng dagat ng Tiro at Sidon, na 
nangagsidalo upang magsipakinig sa kaniya, at 
upang pagalingin sa kanilang mga sakit; 

Ang mga pinahihirapan ng mga espiritung 
karumaldumal ay pinagagaling. 

At pinagpipilitan ng buong karamihan na siya'y 
mahipo; sapagka't lumalabas sa kaniya ang 
makapangyarihang bisa, at nagpapagaling sa lahat. 

At itiningin niya ang kaniyang mga mata sa 
kaniyang mga alagad, at sinabi, Mapapalad kayong 
mga dukha: sapagka't inyo ang kaharian ng Dios. 

Mapapalad kayong nangagugutom ngayon: sapagka't 
kayo'y bubusugin. Mapapalad kayong nagsisitangis 
ngayon: sapagka't kayo'y magsisitawa. 

Mapapalad kayo kung kayo'y kapootan ng mga tao, at 
kung kayo'y ihiwalay nila, at kayo'y alimurahin, 
at itakuwil ang inyong pangalan na tila masasama, 
dahil sa Anak ng tao. 

Mangagalak kayo sa araw na yaon, at magsilukso 
kayo sa kagalakan; sapagka't narito, ang ganti sa 
inyo'y malaki sa langit; sapagka't sa gayon ding 
paraan ang ginawa ng kanilang mga magulang sa mga 
propeta. 

Datapuwa't sa aba ninyong mayayaman! sapagka't 
tinanggap na ninyo ang inyong kaaliwan. 

Sa aba ninyo mga busog ngayon! sapagka't kayo'y 
mangagugutom. Sa aba ninyong nagsisitawa ngayon! 
sapagka't kayo'y magsisitaghoy at magsisitangis. 

Sa aba ninyo, pagka ang lahat ng mga tao ay 
mangagsalita ng magaling tungkol sa inyo! 
sapagka't sa gayon ding paraan ang ginawa ng 
kanilang mga magulang sa mga bulaang propeta. 

Datapuwa't sinasabi ko sa inyong nangakikinig, 
Ibigin ninyo ang inyong mga kaaway, gawan ninyo ng 
mabuti ang nangapopoot sa inyo, 

Pagpalain ninyo ang sa inyo'y sumusumpa at 
ipanalangin ninyo ang sa inyo'y lumalait. 

Sa sumampal sa iyo sa isang pisngi, iharap mo 
naman ang kabila; at ang sa iyo'y magalis ng iyong 
balabal, huwag mong itanggi pati ng iyong tunika. 

Bigyan mo ang bawa't sa iyo'y humihingi; at sa 
kumuha ng pag-aari mo, ay huwag mong hinging muli. 

At kung ano ang ibig ninyong sa inyo'y gawin ng 
mga tao, gayon din ang gawin ninyo sa kanila. 

At kung kayo'y magsiibig sa mga nagsisiibig sa 
inyo, anong pasasalamat ang inyong kakamtin? 
sapagka't ang mga makasalanan man ay nagsisiibig 
sa nagsisiibig sa kanila. 

At kung magsigawa kayo ng mabuti sa nagsisigawa sa 
inyo ng mabuti, anong pasasalamat ang inyong 
kakamtin? sapagka't ganito rin ang ginagawa ng mga 
makasalanan. 

At kung kayo'y mangagpahiram doon sa mga inaasahan 
ninyong may tatanggapin, anong pasasalamat ang 
inyong kakamtin? ang mga makasalanan man ay 
nangagpapahiram sa mga makasalanan, upang muling 
magsitanggap ng gayon din. 

Datapuwa't ibigin ninyo ang inyong mga kaaway at 
gawan ninyo sila ng mabuti, at mangagpahiram kayo, 
na kailan man ay huwag mawawalan ng pagasa; at 
malaki ang sa inyo'y magiging ganti, at kayo'y 
magiging mga anak ng Kataastaasan: sapagka't 
siya'y magandang-loob sa mga walang turing at sa 
masasama. 

Magmaawain kayo, gaya naman ng inyong Ama na 
maawain. 

At huwag kayong mangagsihatol, at hindi kayo 
hahatulan: at huwag kayong mangagparusa, at hindi 
kayo parurusahan: mangagpalaya kayo, at kayo'y 
palalayain: 

Mangagbigay kayo, at kayo'y bibigyan; takal na 
mabuti, pikpik, liglig, at umaapaw, ay ibibigay 
nila sa inyong kandungan. Sapagka't sa panukat na 
inyong isukat ay doon kayo muling susukatin. 

At sinabi naman niya sa kanila ang isang 
talinghaga: Mangyayari bagang umakay ang bulag sa 
bulag? di baga sila mangabubulid kapuwa sa hukay? 

Hindi higit ang alagad sa kaniyang guro: 
datapuwa't ang bawa't isa, pagka naging sakdal, ay 
nagiging katulad ng kaniyang guro. 

At bakit mo tinitingnan ang puwing na nasa mata ng 
iyong kapatid, datapuwa't hindi mo pinupuna ang 
tahilan na nasa iyong sariling mata? 

O paanong masasabi mo sa iyong kapatid, Kapatid, 
pabayaan mong alisin ko ang puwing na nasa iyong 
mata, kundi mo nakikita ang tahilan na nasa iyong 
sariling mata? Ikaw na mapagpaimbabaw, alisin mo 
muna ang tahilan na nasa iyong sariling mata, kung 
magkagayo'y makikita mong malinaw ang pagaalis ng 
puwing na nasa mata ng iyong kapatid. 

Sapagka't walang mabuting punong kahoy na 
nagbubunga ng masama; at wala rin naman masamang 
punong kahoy na nagbubunga ng mabuti. 

Sapagka't bawa't punong kahoy ay nakikilala sa 
kaniyang sariling bunga. Sapagka't ang mga tao ay 
di nangakapuputi ng mga igos sa mga dawag, at di 
nangakapuputi ng ubas sa mga tinikan. 

Ang mabuting tao ay kumukuha ng kagalingan sa 
mabubuting kayamanan ng kaniyang puso; at ang 
masamang tao'y kumukuha ng kasamaan sa masamang 
kayamanan: sapagka't sa kasaganaan ng puso ay 
nagsasalita ang kaniyang bibig. 

At bakit tinatawag ninyo ako, Panginoon, 
Panginoon, at di ninyo ginagawa ang mga bagay na 
aking sinasabi? 

Ang bawa't lumalapit sa akin, at pinakikinggan ang 
aking mga salita, at ginagawa, ituturo ko sa inyo 
kung sino ang katulad: 

Siya'y tulad sa isang taong nagtatayo ng bahay, na 
humukay at pinakalalim, at inilagay ang patibayan 
sa bato: at nang dumating ang isang baha, ay 
hinampas ng agos ang bahay na yaon, at hindi 
nakilos; sapagka't natitirik na mabuti. 

Datapuwa't ang dumirinig, at hindi ginagawa, ay 
tulad sa isang tao na nagtayo ng bahay sa lupa, na 
walang patibayan; laban sa yaon ay hinampas ng 
agos, at pagdaka'y nagiba; at malaki ang naging 
kasiraan ng bahay na yaon. 

Nang matapos na niya ang lahat ng kaniyang mga 
pananalita sa mga pakinig ng bayan, ay pumasok 
siya sa Capernaum. 

At ang alipin ng isang senturion, na minamahal 
nito, ay may sakit at malapit nang mamatay. 

At nang marinig niya ang tungkol kay Jesus, ay 
pinaparoon niya sa kaniya ang matatanda sa mga 
Judio, na ipamanhik sa kaniya, na pumaroon at 
iligtas ang kaniyang alipin. 

At nang magsidating sila kay Jesus, ay ipinamanhik 
nilang mapilit sa kaniya, na sinasabi, 
Karapatdapat siya na gawin mo sa kaniya ito; 

Sapagka't iniibig niya ang ating bansa, at 
ipinagtayo niya tayo ng ating sinagoga. 

At si Jesus ay sumama sa kanila. At nang siya'y di 
na lubhang malayo sa bahay, ay nagsugo sa kaniya 
ang senturion ng mga kaibigan, na nagsisipagsabi 
sa kaniya, Panginoon, huwag ka nang maligalig, 
sapagka't di ako karapatdapat na ikaw ay pumasok 
sa silong ng aking bubungan: 

Dahil dito'y hindi ko inakalang ako'y karapatdapat 
man lamang pumariyan sa iyo: datapuwa't sabihin mo 
ang salita, at gagaling ang aking alipin. 

Sapagka't ako rin naman ay taong nasa ilalim ng 
kapamahalaan, may nasasakupan akong mga kawal: at 
sinasabi ko rito, Yumaon ka, at siya'y yumayaon; 
at sa isa, Halika, at siya'y lumalapit; at sa 
aking alipin, Gawin mo ito, at kaniyang ginagawa. 

At nang marinig ni Jesus ang mga bagay na ito, ay 
nagtaka siya sa kaniya, at lumingon at sinabi sa 
karamihang nagsisisunod sa kaniya, Sinasabi ko sa 
inyo, Hindi ako nakasumpong ng ganitong kalaking 
pananampalataya, hindi, kahit sa Israel man. 

At pagbalik sa bahay ng mga sinugo, ay kanilang 
naratnang magaling na ang alipin. 

At nangyari pagkatapos ng kaunting panahon, na 
siya'y naparoon sa bayan na tinatawag na Nain; at 
kasama niya ang kaniyang mga alagad, at ang 
lubhang maraming tao. 

At nang siya nga'y malapit na sa pintuan ng bayan, 
narito, inilalabas ang isang patay, bugtong na 
anak na lalake ng kaniyang ina, at siya'y bao: at 
kasama niya ang maraming tao na taga bayan. 

At pagkakita sa kaniya ng Panginoon, siya'y 
kinahabagan niya, at sinabi sa kaniya, Huwag kang 
tumangis. 

At siya'y lumapit at hinipo ang kabaong: at ang 
nangagdadala ay tumigil. At sinabi niya, Binata, 
sinasabi ko sa iyo, Magbangon ka. 

At naupo ang patay, at nagpasimulang magsalita. At 
siya'y ibinigay niya sa kaniyang ina. 

At sinidlan ng takot ang lahat: at niluluwalhati 
nila ang Dios, na sinasabi, Lumitaw sa gitna natin 
ang isang dakilang propeta: at, dinalaw ng Dios 
ang kaniyang bayan. 

At kumalat ang balitang ito tungkol sa kaniya sa 
buong Judea, at sa buong palibotlibot ng lupain. 

At ibinalita kay Juan ng kaniyang mga alagad ang 
lahat ng mga bagay na ito. 

At sa pagpapalapit ni Juan sa kaniya ng dalawa sa 
kaniyang mga alagad, ay sinugo sila sa Panginoon, 
na nagpapasabi, Ikaw baga yaong paririto, o 
hihintayin namin ang iba? 

At pagdating sa kaniya ng mga tao, ay kanilang 
sinabi, Pinaparito kami sa iyo ni Juan Bautista, 
na ipinasasabi, Ikaw baga yaong paririto, o 
hihintayin namin ang iba? 

Nang oras na yaon ay nagpagaling siya ng maraming 
may sakit at mga pagkasalot at masasamang 
espiritu; at kaniyang pinagkaloobang mangakakita 
ang maraming bulag. 

At sumagot siya at sa kanila'y sinabi, Magsiparoon 
kayo, at sabihin ninyo kay Juan ang mga bagay na 
inyong nangakita at nangarinig; ang mga bulag ay 
nangakakakita, ang mga pilay ay nagsisilakad, ang 
mga ketongin ay nangalilinis, at ang mga bingi ay 
nangakaririnig, ang mga patay ay ibinabangon, sa 
mga dukha ay ipinangangaral ang mabubuting balita. 

At mapalad ang sinomang hindi makasumpong ng 
anomang katitisuran sa akin. 

At nang mangakaalis na ang mga sugo ni Juan, ay 
nagpasimula siyang magsalita tungkol kay Juan sa 
mga karamihan, Ano ang linabas ninyo upang 
mamasdan sa ilang? isang tambong inuuga ng hangin? 

Datapuwa't ano ang linabas ninyo upang makita? 
isang taong nararamtan ng mga damit na maseselang? 
Narito, ang nagsisipanamit ng maririlag, at 
nangabubuhay sa pagmamaselang ay nasa mga palasio 
ng mga hari. 

Datapuwa't ano ang linabas ninyo upang makita? isa 
bagang propeta? Oo, sinasabi ko sa inyo, at higit 
pa sa isang propeta. 

Ito yaong tungkol sa kaniya'y nasusulat, Narito, 
sinusugo ko ang aking sugo sa unahan ng iyong 
mukha, Na maghahanda ng iyong daan sa unahan mo. 

Sinasabi ko sa inyo, Sa mga ipinanganak ng mga 
babae ay walang dakila kay sa kay Juan: gayon ma'y 
ang lalong maliit sa kaharian ng Dios ay lalong 
dakila kay sa kaniya. 

At pagkarinig ng buong bayan, at ng mga maniningil 
ng buwis ay pinatotohanan ang Dios, na 
nagsipagbautismo ng bautismo ni Juan. 

Datapuwa't pinawalang halaga ng mga Fariseo at ng 
mga tagapagtanggol ng kautusan sa kanilang sarili 
ang payo ng Dios, at hindi napabautismo sa kaniya. 

Sa ano ko itutulad ang mga tao ng lahing ito, at 
ano ang kanilang katulad? 

Tulad sila sa mga batang nangakaupo sa pamilihan, 
at nagsisigawan sa isa't isa; na sinasabi, 
Tinutugtugan namin kayo ng plauta, at hindi kayo 
nagsisayaw; nanambitan kami at hindi kayo 
nagsitangis. 

Sapagka't naparito si Juan Bautista na hindi 
kumakain ng tinapay at hindi umiinom ng alak at 
inyong sinasabi, Siya'y may isang demonio. 

Naparito ang Anak ng tao na kumakain at umiinom; 
at inyong sinasabi, Narito ang isang matakaw na 
tao, at isang magiinum ng alak, isang kaibigan ng 
mga maniningil ng buwis at ng mga makasalanan! 

At ang karunungan ay pinatotohanan ng lahat ng 
kaniyang mga anak. 

At ipinamanhik sa kaniya ng isa sa mga Fariseo na 
kumaing kasalo niya. At siya'y pumasok sa bahay ng 
Fariseo at naupo sa dulang. 

At narito, ang isang babaing makasalanan na nasa 
bayan; at nang maalaman niyang siya'y nasa dulang 
ng pagkain sa bahay ng Fariseo ay nagdala siya ng 
isang sisidlang alabastro na puno ng unguento, 

At nakatayo sa likuran sa kaniyang mga paanan na 
tumatangis, ay pinasimulan niyang dinilig ng mga 
luha ang kaniyang mga paa, at ang mga ito'y 
kinukuskos ng buhok ng kaniyang ulo, at hinahagkan 
ang kaniyang mga paa, at pinapahiran ng unguento. 

Nang makita nga ito ng Fariseo na sa kaniya'y 
naganyaya, ay nagsalita sa kaniyang sarili, na 
sinasabi, Ang taong ito, kung siya'y isang propeta 
ay nakikilala niya kung sino at kung ano ang 
babaing ito na sa kaniya'y humihipo, na siya'y 
makasalanan. 

At pagsagot ni Jesus ay sinabi sa kaniya, Simon, 
ako'y may isang bagay na sasabihin sa iyo. At 
sinabi niya, Guro, sabihin mo. 

Isang may pautang ay may dalawang may utang sa 
kaniya: at ang isa'y may utang na limang daang 
denario, at ang isa'y limangpu. 

Nang sila'y walang maibayad, ay kapuwa pinatawad 
niya. Alin nga sa kanila ang lalong iibig sa 
kaniya? 

Sumagot si Simon at sinabi, Inaakala ko na yaong 
pinatawad niya ng lalong malaki. At sinabi niya sa 
kaniya, Matuwid ang pagkahatol mo. 

At paglingon sa babae, ay sinabi niya kay Simon, 
Nakikita mo baga ang babaing ito? Pumasok ako sa 
iyong bahay, hindi mo ako binigyan ng tubig na 
ukol sa aking mga paa: datapuwa't dinilig niya ang 
aking mga ng kaniyang mga luha, at kinuskos ng 
kaniyang buhok. 

Hindi mo ako binigyan ng halik: datapuwa't siya, 
buhat nang ako'y pumasok ay hindi humihinto ng 
paghalik sa aking mga paa. 

Hindi mo pinahiran ng langis ang aking ulo: 
datapuwa't pinahiran niya ng unguento ang aking 
mga paa. 

Kaya nga sinasabi ko sa inyo, Ipinatatawad ang 
kaniyang maraming kasalanan; sapagka't siya ay 
umibig ng malaki: datapuwa't sa pinatatawad ng 
kaunti, ay kakaunti ang pagibig. 

At sinabi niya sa babae, Ipinatatawad ang iyong 
mga kasalanan. 

At ang mga kasalo niyang nangakaupo sa dulang ng 
pagkain ay nagpasimulang nangagsabi sa kanilang 
sarili, Sino ito, na nagpapatawad pati ng mga 
kasalanan? 

At sinabi niya sa babae, Iniligtas ka ng iyong 
pananampalataya; yumaon kang payapa. 

At nangyari pagkatapos ng kaunting panahon, na 
siya'y naglalakad sa mga bayan at mga nayon, na 
ipinangangaral at dinadala ang mabubuting balita 
ng kaharian ng Dios, at kasama niya ang 
labingdalawa, 

At ang ilang babae na pinagaling sa masasamang 
espiritu at sa mga sakit, si Maria, na tinatawag 
na Magdalena, na sa kaniya'y pitong demonio ang 
nagsilabas, 

At si Juana na asawa ni Chuza, katiwala ni 
Herodes, at si Susana, at iba pang marami na 
ipinaglilingkod sa kanila ang kanilang 
tinatangkilik. 

At nang magkatipon ang malaking karamihang tao, at 
ang mga mula sa bawa't bayan na nagsadya sa 
kaniya, ay nagsalita siya sa pamamagitan ng isang 
talinghaga: 

Ang manghahasik ay yumaon upang maghasik ng 
kaniyang binhi: at sa kaniyang paghahasik ang ilan 
ay nangahulog sa tabi ng daan; at napagyapakan, at 
ito'y kinain ng mga ibon sa langit. 

At ang iba'y nahulog sa batuhan; at pagsibol, ay 
natuyo, sapagka't walang halumigmig. 

At ang iba'y nahulog sa mga dawagan; at tumubong 
kasama ang mga dawag, at yao'y ininis. 

At ang iba'y nahulog sa mabuting lupa, at tumubo 
at nagbunga ng tigiisang daan. Pagkasabi niya ng 
mga bagay na ito, siya ay sumigaw, Ang may mga 
pakinig na ipakikinig, ay makinig. 

At tinanong siya ng kaniyang mga alagad, kung ano 
kaya ang talinghagang ito. 

At sinabi niya, Sa inyo'y ipinagkaloob ang 
mangakaalam ng mga hiwaga ng kaharian ng Dios: 
datapuwa't sa mga iba'y sa mga talinghaga; upang 
kung magsitingin ay huwag silang mangakakita, at 
mangakarinig ay huwag silang mangakaunawa. 

Ito ang talinghaga: Ang binhi ay ang salita ng 
Dios. 

At ang mga sa tabi ng daan, ay ang nangakinig; 
kung magkagayo'y dumarating ang diablo, at inaalis 
ang salita sa kanilang puso, upang huwag silang 
magsisampalataya at mangaligtas. 

At ang mga sa batuhan, ay yaong mga pagkarinig, ay 
tinatanggap na may galak ang salita; at ang mga 
ito'y walang ugat, na sila sa sangdaling panaho'y 
nagsisisampalataya, at sa panahon ng tukso ay 
nagsisihiwalay. 

At ang nahulog sa dawagan, ay ito ang nangakinig, 
at samantalang sila'y nagsisiyaon sa kanilang 
lakad ay iniinis sila ng mga pagsusumakit at mga 
kayamanan at mga kalayawan sa buhay na ito, at 
hindi nangagbubunga ng kasakdalan. 

At ang sa mabuting lupa ay ang mga pusong timtiman 
at mabuti, na iniingatan ang salita pagkarinig, at 
nangagbubunga may pagtitiis. 

At walang taong pagkapaningas niya ng ilawan ay 
tinatakpan ng isang banga, o inilalagay kaya ito 
sa ilalim ng isang higaan; kundi inilalagay ito sa 
talagang lalagyan, upang makita ng nagsisipasok 
ang ilaw. 

Sapagka't walang bagay na natatago, na di 
mahahayag; o walang lihim, na di makikilala at 
mapapasa liwanag. 

Ingatan ninyo kung paano ang inyong pakikinig: 
sapagka't sino mang mayroon ay bibigyan; at ang 
sinomang wala, pati ng inaakala niyang nasa kaniya 
ay aalisin. 

At nagsiparoon sa kaniya ang kaniyang ina at mga 
kapatid, at sila'y hindi mangakalapit sa kaniya 
dahil sa karamihan ng tao. 

At may nagsabi sa kaniya, Nangakatayo sa labas ang 
iyong ina at iyong mga kapatid, na ibig nilang 
makita ka. 

Datapuwa't siya'y sumagot, at sinabi sa kanila, 
Ang aking ina at ang aking mga kapatid ay itong 
nangakikinig ng salita ng Dios, at ginagawa. 

Nangyari nga sa mga araw na yaon, na siya'y 
lumulan sa isang daong, siya at ang kaniyang mga 
alagad; at sinabi niya sa kanila, Magsitawid tayo 
sa kabilang ibayo ng dagatdagatan: at sila'y 
nagsitulak. 

Datapuwa't samantalang sila'y nangaglalayag, 
siya'y nakatulog: at bumugso ang isang unos ng 
hangin sa dagatdagatan; at sila'y nangatitigib ng 
tubig, at nangasa kapanganiban. 

At sila'y nangagsilapit sa kaniya at siya'y 
ginising, na nangagsasabi, Guro, guro, tayo'y 
mangamamatay. At siya'y gumising, at sinaway ang 
hangin at ang galit ng tubig: at nangagsitigil, at 
humusay ang panahon. 

At sinabi niya sa kanila, Saan naroon ang inyong 
pananampalataya? At palibhasa'y nangatakot sila'y 
nagsisipanggilalas, na sinasabi ng isa sa iba, 
Sino nga ito, na siya'y naguutos maging sa hangin 
at sa tubig, at siya'y tinatalima nila? 

At sila'y nagsidating sa lupain ng mga Gadareno, 
na nasa tapat ng Galilea. 

At pagkalunsad niya sa lupa, siya'y sinalubong ng 
isang lalaking galing sa bayan, na may mga 
demonio; at malaong panahon na hindi siya 
nagdaramit, at hindi tumatahan sa bahay, kundi sa 
mga libingan. 

At nang makita niya si Jesus, siya'y sumigaw, at 
nagpatirapa sa harap niya, at sinabi ng malakas na 
tinig, Ano ang pakialam ko sa iyo, Jesus, ikaw na 
Anak ng Dios na Kataastaasan? Ipinamamanhik ko sa 
iyo, na huwag mo akong pahirapan. 

Sapagka't ipinagutos niya sa karumaldumal na 
espiritu na lumabas sa tao. Sapagka't madalas 
siyang inaalihan: at siya'y binabantayan at gapos 
ng mga tanikala at mga damal; at pagka pinapatid 
ang gapos ay siya'y itinataboy ng demonio sa mga 
ilang. 

At tinanong siya ni Jesus, Ano ang pangalan mo? At 
sinabi niya, Pulutong; sapagka't maraming demonio 
ang nagsipasok sa kaniya. 

At ipinamamanhik nila sa kaniya na huwag silang 
paparoonin sa kalalimlaliman. 

Doon nga'y may isang kawan ng maraming baboy na 
nagsisipanginain sa bundok: at ipinamanhik nila sa 
kaniya na pabayaang sila'y magsipasok sa mga yaon. 
At sila'y pinahintulutan niya. 

At nagsilabas ang mga demonio sa tao, at 
nagsipasok sa mga baboy: at ang kawan ay 
napadaluhong sa bangin hanggang sa dagatdagatan, 
at nangalunod. 

At nang makita ng nagsisipagalaga ng mga yaon ang 
nangyari, ay nagsitakas, at isinaysay sa bayan at 
sa bukid. 

At sila'y nagsilabas upang makita ang nangyari; at 
nagsilapit sila kay Jesus, at kanilang naratnan sa 
paanan ni Jesus ang taong nilabasan ng mga 
demonio, na nakaupo, may pananamit, at matino ang 
kaniyang bait: at sila'y nangatakot. 

At sa kanila'y isinaysay ng nangakakita kung 
paanong pinagaling ang inaalihan ng mga demonio. 

At ipinamanhik sa kaniya ng lahat ng mga tao sa 
palibotlibot ng lupain ng mga Gadareno na siya'y 
umalis sa kanila, sapagka't sila'y napipigilan ng 
malaking takot: at siya'y lumulan sa daong, at 
nagbalik. 

Datapuwa't namanhik sa kaniya ang taong nilabasan 
ng mga demonio, na siya'y ipagsama niya: 
datapuwa't siya'y pinaalis niya, na sinasabi, 

Umuwi ka sa iyong bahay, at ipahayag mo kung gaano 
kadakilang mga bagay ang ginawa ng Dios sa iyo. At 
siya'y yumaon ng kaniyang lakad, na ibinabalita sa 
buong bayan, kung gaanong kadakilang mga bagay ang 
sa kaniya'y ginawa ni Jesus. 

At sa pagbalik ni Jesus, ay sinalubong siyang may 
galak ng karamihan; sapagka't hinihintay siya 
nilang lahat. 

At narito, lumapit ang isang lalaking 
nagngangalang Jairo, at siya'y isang pinuno sa 
sinagoga: at siya'y nagpatirapa sa paanan ni 
Jesus, at ipinamamanhik sa kaniya, na pumasok sa 
kaniyang bahay; 

Sapagka't siya'y may isang bugtong na anak na 
babae, na may labingdalawang taong gulang, at 
siya'y naghihingalo. Datapuwa't samantalang siya'y 
lumalakad ay sinisiksik siya ng karamihan. 

At isang babae na may labingdalawang taon nang 
inaagasan, na ginugol sa mga manggagamot ang lahat 
niyang pagkabuhay, at sinoma'y walang 
makapagpagaling sa kaniya, 

Ay lumapit sa kaniyang likuran, at hinipo ang 
laylayan ng kaniyang damit at pagdaka'y naampat 
ang kaniyang agas. 

At sinabi ni Jesus, Sino ang humipo sa akin? At 
nang tumatanggi ang lahat, ay sinabi ni Pedro, at 
ng mga kasamahan niya, Guro, iniimpit ka at 
sinisiksik ka ng karamihan. 

Datapuwa't sinabi ni Jesus, May humipo sa akin, 
sapagka't naramdaman ko na may umalis na bisa sa 
akin. 

At nang makita ng babae na siya'y hindi nalingid, 
ay lumapit siya na nangangatal, at nagpatirapa sa 
harapan niya na isinasaysay sa harapan ng buong 
bayan ang dahil kung bakit siya'y hinipo niya, at 
kung paanong gumaling siya kapagdaka. 

At sinabi niya sa kaniya, Anak, pinagaling ka ng 
iyong pananampalataya; yumaon kang payapa. 

Samantalang nagsasalita pa siya ay dumating ang 
isa na mula sa bahay ng pinuno sa sinagoga, na 
nagsasabi, Patay na ang anak mong babae; huwag 
mong bagabagin ang Guro. 

Datapuwa't nang marinig ito ni Jesus ay sumagot sa 
kaniya, Huwag kang matakot: manampalataya ka 
lamang, at siya'y gagaling. 

At nang dumating siya sa bahay, ay hindi niya 
ipinahintulot na pumasok na kasama niya ang 
sinomang tao, maliban na kay Pedro, at kay Juan, 
at kay Santiago, at ang ama ng dalaga at ang ina 
nito. 

At tumatangis ang lahat, at pinananambitanan ang 
dalaga: datapuwa't sinabi niya, Huwag kayong 
magsitangis; sapagka't siya'y hindi patay, kundi 
natutulog. 

At tinawanan nila siya na nililibak, na 
napagaalamang siya'y patay na. 

Datapuwa't tinangnan niya sa kamay, at tinawag, na 
sinasabi, Dalaga, magbangon ka. 

At nagbalik ang kaniyang espiritu, at siya'y 
nagbangon pagdaka: at kaniyang ipinagutos na 
siya'y bigyan ng pagkain. 

At nangagtaka ang kaniyang mga magulang: 
datapuwa't ipinagbilin niya sa kanila na huwag 
sabihin kanino man ang kaniyang ginawa. 

At tinipon niya ang labingdalawa, at binigyan sila 
ng kapangyarihan at kapamahalaan sa lahat ng mga 
demonio, at upang magpagaling ng mga sakit. 

At sila'y sinugo niya upang ipangaral ang kaharian 
ng Dios, at magpagaling ng mga may sakit. 

At sinabi niya sa kanila, Huwag kayong mangagdala 
ng anoman sa inyong paglalakad, kahit tungkod, 
kahit supot ng ulam, kahit tinapay, kahit salapi; 
at kahit magkaroon ng dalawang tunika. 

At sa anomang bahay na inyong pasukin, doon kayo 
mangatira, at buhat doo'y magsialis kayo. 

At ang lahat na di magsitanggap sa inyo sa bayang 
yaon, ay ipagpag ninyo ang alabok sa inyong mga 
paa, na pinaka patotoo laban sa kanila. 

At sila'y nagsialis, at nagsiparoon sa lahat ng 
mga nayon, na ipinangangaral ang evangelio, at 
nagpapagaling saa't saan man. 

Nabalitaan nga ni Herodes na tetrarka ang lahat na 
ginawa; at siya'y totoong natitilihan, sapagka't 
sinasabi ng ilan, na si Juan ay muling ibinangon 
sa mga patay; 

At ng ilan, na si Elias ay lumitaw; at ng mga iba, 
na isa sa mga datihang propeta ay muling 
ibinangon. 

At sinabi ni Herodes, Pinugutan ko ng ulo si Juan: 
datapuwa't sino nga ito, na tungkol sa kaniya'y 
nababalitaan ko ang gayong bagay? At 
pinagsisikapan niyang siya'y makita. 

At nang magsibalik ang mga apostol, ay isinaysay 
nila sa kaniya kung anong mga bagay ang kanilang 
ginawa. At sila'y isinama niya, at lumigpit na 
bukod sa isang bayan na tinatawag na Betsaida. 

Datapuwa't nang maalaman ng mga karamihan ay 
nagsisunod sa kaniya: at sila'y tinanggap niyang 
may galak at sinasalita sa kanila ang tungkol sa 
kaharian ng Dios, at pinagagaling niya ang 
nangagkakailangang gamutin. 

At nagpasimulang kumiling ang araw; at nagsilapit 
ang labingdalawa, at nangagsabi sa kaniya, 
Paalisin mo ang karamihan, upang sila'y 
magsiparoon sa mga nayon at sa mga lupaing nasa 
palibotlibot, at mangakapanuluyan, at mangakakuha 
ng pagkain: sapagka't tayo'y nangarito sa isang 
ilang na dako. 

Datapuwa't sinabi niya sa kanila, Bigyan ninyo 
sila ng makakain. At sinabi nila, Wala tayo kundi 
limang tinapay at dalawang isda; malibang kami'y 
magsiyaon at ibili ng pagkain ang lahat ng mga 
taong ito. 

Sapagka't sila'y may limang libong lalake. At 
sinabi niya sa kaniyang mga alagad, Paupuin ninyo 
sila ng pulupulutong, na may tiglilimangpu bawa't 
isa. 

At gayon ang ginawa nila, at pinaupo silang lahat. 

At kinuha niya ang limang tinapay at ang dalawang 
isda, at pagtingala sa langit, ay kaniyang 
pinagpala, at pinagputolputol; at ibinigay sa mga 
alagad upang ihain sa harap ng karamihan. 

At sila'y nagsikain, at nangabusog ang lahat: at 
ang lumabis sa kanila na mga pinagputolputol ay 
pinulot na labingdalawang bakol. 

At nangyari, nang siya'y nananalangin ng bukod, na 
ang mga alagad ay kasama niya: at tinanong niya 
sila, na sinasabi, Ano ang sinasabi ng karamihan 
kung sino ako? 

At pagsagot nila'y nangagsabi, Si Juan Bautista; 
datapuwa't sinasabi ng mga iba, Si Elias; at 
sinasabi ng mga iba na isa sa mga datihang propeta 
ay muling nagbangon. 

At sinabi niya sa kanila, Datapuwa't, ano ang sabi 
ninyo kung sino ako? At pagsagot ni Pedro, ay 
nagsabi, Ang Cristo ng Dios. 

Datapuwa't ipinagbilin niya, at ipinagutos sa 
kanila na huwag sabihin ito sa kanino mang tao; 

Na sinasabi, Kinakailangang magbata ng maraming 
mga bagay ang Anak ng tao, at itakuwil ng 
matatanda at ng mga pangulong saserdote at ng mga 
eskriba, at patayin, at muling ibangon sa ikatlong 
araw. 

At sinabi niya sa lahat, Kung ang sinomang tao ay 
ibig sumunod sa akin, ay tumanggi sa kaniyang 
sarili, at pasanin sa arawaraw ang kaniyang krus, 
at sumunod sa akin. 

Sapagka't ang sinomang magibig iligtas ang 
kaniyang buhay, ay mawawalan nito; datapuwa't 
sinomang mawalan ng kaniyang buhay dahil sa akin, 
ay maililigtas nito yaon. 

Sapagka't ano ang pakikinabangin ng tao, kung 
makamtan niya ang buong sanglibutan, at mawawala o 
mapapahamak ang kaniyang sarili? 

Sapagka't ang sinomang magmakahiya sa akin at sa 
aking mga salita, ay ikahihiya siya ng Anak ng 
tao, pagparito niyang nasa kaniyang sariling 
kaluwalhatian, at sa kaluwalhatian ng Ama, at ng 
mga banal na anghel. 

Datapuwa't katotohanang sinasabi ko sa inyo, May 
ilan sa nangakatayo rito, na hindi matitikman sa 
anomang paraan ang kamatayan, hanggang sa 
mangakita nila ang kaharian ng Dios. 

At nangyari, nang makaraan ang may mga walong araw 
pagkatapos ng mga pananalitang ito, na isinama 
niya si Pedro at si Juan at si Santiago, at umahon 
sa bundok upang manalangin. 

At samantalang siya'y nananalangin, ay nagbago ang 
anyo ng kaniyang mukha, at ang kaniyang damit ay 
pumuti, at nakasisilaw. 

At narito, dalawang lalake ay nakikipagusap sa 
kaniya, na ang mga ito'y si Moises at si Elias; 

Na napakitang may kaluwalhatian, at nangaguusapan 
ng tungkol sa kaniyang pagkamatay na malapit 
niyang ganapin sa Jerusalem. 

Si Pedro nga at ang kaniyang mga kasamahan ay 
nangagaantok: datapuwa't nang sila'y mangagising 
na totoo ay nakita nila ang kaniyang 
kaluwalhatian, at ang dalawang lalaking 
nangakatayong kasama niya. 

At nangyari, samantalang sila'y nagsisihiwalay sa 
kaniya, ay sinabi ni Pedro kay Jesus, Guro, mabuti 
sa atin ang tayo'y dumito: at magsigawa tayo ng 
tatlong dampa; isa ang sa iyo, at isa ang kay 
Moises, at isa ang kay Elias: na hindi nalalaman 
ang kaniyang sinasabi. 

At samantalang sinasabi niya ang mga bagay na ito, 
ay dumating ang isang alapaap, at sila'y 
naliliman: at sila'y nangatakot nang sila'y 
mangapasok sa alapaap. 

At may tinig na nanggaling sa alapaap, na 
nagsasabi, Ito ang aking Anak, ang aking hirang: 
siya ang inyong pakinggan. 

At nang dumating ang tinig, si Jesus ay 
nasumpungang nagiisa. At sila'y di nagsisiimik, at 
nang mga araw na yao'y hindi nila sinabi kanino 
mang tao ang alin man sa mga bagay na kanilang 
nakita. 

At nangyari nang kinabukasan, nang pagbaba nila 
mula sa bundok, ay sinalubong siya ng lubhang 
maraming tao. 

At narito, isang lalake sa karamihan, ay sumigaw 
na nagsasabi, Guro, ipinamamanhik ko sa iyo na 
iyong tingnan ang aking anak na lalake; sapagka't 
siya'y aking bugtong na anak; 

At narito, inaalihan siya ng isang espiritu, at 
siya'y biglang nagsisigaw; at siya'y nililiglig, 
na pinabubula ang bibig, at bahagya nang siya'y 
hiwalayan, na siya'y totoong pinasasakitan. 

At ipinamanhik ko sa iyong mga alagad na palabasin 
siya; at hindi nila magawa. 

At sumagot si Jesus at nagsabi, Oh lahing walang 
pananampalataya at taksil, hanggang kailan 
makikisama ako sa inyo at magtitiis sa inyo? 
dalhin mo rito ang anak mo. 

At samantalang siya'y lumalapit, ay ibinuwal siya 
ng demonio, at pinapangatal na mainam. Datapuwa't 
pinagwikaan ni Jesus ang karumaldumal na espiritu, 
at pinagaling ang bata, at isinauli siya sa 
kaniyang ama. 

At nangagtaka silang lahat sa karangalan ng Dios. 
Datapuwa't samantalang ang lahat ay 
nagsisipanggilalas sa lahat ng mga bagay na 
kaniyang ginagawa, ay sinabi niya sa kaniyang mga 
alagad, 

Manuot sa inyong mga tainga ang mga salitang ito: 
sapagka't ang Anak ng tao ay ibibigay sa mga kamay 
ng mga tao. 

Datapuwa't hindi nila napaguunawa ang sabing ito, 
at sa kanila'y nalilingid, upang ito'y huwag 
mapagunawa; at nangatatakot silang magsipagtanong 
sa kaniya ng tungkol sa sabing ito. 

At nagkaroon ng isang pagmamatuwiran sa gitna nila 
kung sino kaya sa kanila ang pinakadakila. 

Datapuwa't pagkaunawa ni Jesus sa pangangatuwiran 
ng kanilang puso, ay kumuha siya ng isang maliit 
na bata, at inilagay sa kaniyang siping, 

At sinabi sa kanila, Ang sinomang tumanggap sa 
maliit na batang ito sa pangalan ko, ay ako ang 
tinatanggap: at ang sinomang tumanggap sa akin, ay 
tinatanggap ang nagsugo sa akin: sapagka't ang 
pinaka maliit sa inyong lahat, ay siyang dakila. 

At sumagot si Juan at sinabi, Guro, may nakita 
kaming nagpapalayas ng mga demonio sa pangalan mo; 
at aming pinagbawalan siya, sapagka't siya'y hindi 
sumasama sa atin. 

Datapuwa't sinabi sa kanila ni Jesus, Huwag 
ninyong pagbawalan siya: sapagka't ang hindi laban 
sa inyo, ay sumasa inyo. 

At nangyari, nang nalalapit na ang mga kaarawan na 
siya'y tatanggapin sa itaas, ay pinapanatili 
niyang harap ang kaniyang mukha upang pumaroon sa 
Jerusalem, 

At nagsugo ng mga sugo sa unahan ng kaniyang 
mukha: at nagsiyaon sila, at nagsipasok sa isang 
nayon ng mga Samaritano upang siya'y ipaghanda. 

At hindi nila siya tinanggap, sapagka't ang mukha 
niya'y anyong patungo sa Jerusalem. 

At nang makita ito ng mga alagad niyang si 
Santiago at si Juan, ay nangagsabi, Panginoon, 
ibig mo bagang magpababa tayo ng apoy mula sa 
langit, at sila'y pugnawin? 

Datapuwa't, lumingon siya, at sila'y pinagwikaan. 

At sila'y nagsiparoon sa ibang nayon. 

At paglakad nila sa daan ay may nagsabi sa kaniya, 
Susunod ako sa iyo saan ka man pumaroon. 

At sinabi sa kaniya ni Jesus, May mga lungga ang 
mga sorra, at ang mga ibon sa langit ay may mga 
pugad; datapuwa't ang Anak ng tao ay walang 
kahiligan ang kaniyang ulo. 

At sinabi niya sa iba, Sumunod ka sa akin. 
Datapuwa't siya'y nagsabi, Panginoon, tulutan mo 
muna akong makauwi at mailibing ko ang aking ama. 

Datapuwa't sinabi niya sa kaniya, Pabayaan mong 
ilibing ng mga patay ang kanilang sariling mga 
patay; datapuwa't yumaon ka at ibalita mo ang 
kaharian ng Dios. 

At ang iba nama'y nagsabi, Susunod ako sa iyo, 
Panginoon; datapuwa't pabayaan mo akong magpaalam 
muna sa mga kasangbahay ko. 

Datapuwa't sinabi sa kaniya ni Jesus, Walang taong 
pagkahawak sa araro, at lumilingon sa likod, ay 
karapatdapat sa kaharian ng Dios. 

Pagkatapos nga ng mga bagay na ito, ang Panginoon 
ay naghalal ng pitongpu pa, at sila'y sinugong 
daladalawa, sa unahan ng kaniyang mukha, sa bawa't 
bayan at dako na kaniyang paroroonan. 

At sinabi niya sa kanila, Sa katotohana'y marami 
ang aanihin, datapuwa't kakaunti ang mga 
manggagawa: kaya't idalangin ninyo sa Panginoon ng 
aanihin, na magpadala siya ng mga manggagawa sa 
kaniyang aanihin. 

Magsiyaon kayo sa iyong lakad; narito, sinusugo ko 
kayong gaya ng mga kordero sa gitna ng mga lobo. 

Huwag kayong magsipagdala ng supot ng salapi, ng 
supot man ng pagkain, ng mga pangyapak man; at 
huwag kayong magsibati kanino mang tao sa daan. 

At sa alin mang bahay na inyong pasukin, ay 
sabihin ninyo muna, Kapayapaan nawa sa bahay na 
ito. 

At kung mayroon doong anak ng kapayapaan, ang 
inyong kapayapaa'y mananatili sa kaniya: 
datapuwa't kung wala, ay babalik ito sa inyong 
muli. 

At magsipanatili kayo sa bahay ding yaon, na kanin 
at inumin ninyo ang mga bagay na kanilang ibigay: 
sapagka't ang manggagawa ay marapat sa kaniyang 
kaupahan. Huwag kayong mangagpalipatlipat sa 
bahaybahay. 

At sa alin mang bayan na iyong pasukin, at kayo'y 
kanilang tanggapin, ay kanin ninyo ang mga bagay 
na ihain sa inyo: 

At pagalingin ninyo ang mga maysakit na nangaroon, 
at sabihin ninyo sa kanila, Lumapit na sa inyo ang 
kaharian ng Dios. 

Datapuwa't sa alin mang bayan na inyong pasukin, 
at hindi kayo tanggapin, magsilabas kayo sa 
kanilang mga lansangan at inyong sabihin, 

Pati ng alabok ng inyong bayan na kumakapit sa 
aming paa, ay ipinapagpag namin laban sa inyo: 
gayon ma'y inyong talastasin ito, na lumapit na 
ang kaharian ng Dios. 

Sinasabi ko sa inyo, Sa araw na yaon ay higit na 
mapagpapaumanhinan ang Sodoma kay sa bayang yaon. 

Sa aba mo, Corazin! sa aba mo, Betsaida! sapagka't 
kung sa Tiro at sa Sidon sana ginawa ang mga 
gawang makapangyarihang ginawa sa inyo, ay maluwat 
na dising nangagsisi, na nangauupong may kayong 
magaspang at abo. 

Datapuwa't sa paghuhukom, higit na 
mapagpapaumanhinan ang Tiro at Sidon, kay sa inyo. 

At ikaw, Capernaum, magpapakataas ka hanggang sa 
langit? ikaw ay ibaba hanggang sa Hades. 

Ang nakikinig sa inyo, ay sa akin nakikinig; at 
ang nagtatakuwil sa inyo ay ako ang itinatakuwil; 
at ang nagtatakuwil sa akin ay itinatakuwil ang sa 
aki'y nagsugo. 

At nagsipagbalik ang pitongpu na may kagalakan, na 
nangagsasabi, Panginoon, pati ang mga demonio ay 
nagsisisuko sa amin sa iyong pangalan. 

At sinabi niya sa kanila, Nakita ko si Satanas, na 
nahuhulog na gaya ng lintik, mula sa langit. 

Narito, binigyan ko kayo ng kapamahalaan na inyong 
yurakan ang mga ahas at ang mga alakdan, at sa 
ibabaw ng lahat ng kapangyarihan ng kaaway: at sa 
anomang paraa'y hindi kayo maaano. 

Gayon ma'y huwag ninyong ikagalak ito, na ang mga 
espiritu ay nagsisisuko sa inyo; kundi inyong 
ikagalak na nangasusulat ang inyong mga pangalan 
sa langit. 

Nang oras ding yaon siya'y nagalak sa Espiritu 
Santo, at sinabi, Ako'y nagpapasalamat sa iyo, Oh 
Ama, Panginoon ng langit at lupa, na iyong 
inilihim ang mga bagay na ito sa mga pantas at 
matatalino, at ipinahayag mo sa mga sanggol: gayon 
nga, Ama; sapagka't gayon ang nakalulugod sa iyong 
paningin. 

Ang lahat ng mga bagay ay ibinigay sa akin ng 
aking Ama: at walang nakakakilala kung sino ang 
Anak, kundi ang Ama; at kung sino ang Ama, kundi 
ang Anak, at yaong ibiging pagpahayagan ng Anak. 

At paglingon sa mga alagad, ay sinabi niya ng 
bukod, Mapapalad ang mga matang nangakakakita ng 
mga bagay na inyong nangakikita: 

Sapagka't sinasabi ko sa inyo, na maraming propeta 
at mga hari ang nangaghahangad na mangakakita ng 
mga bagay na inyong nangakikita, at hindi nila 
nangakita at mangarinig ang mga bagay na inyong 
nangaririnig, at hindi nila nangarinig. 

At narito, ang isang tagapagtanggol ng kautusan ay 
nagtindig at siya'y tinutukso, na sinasabi, Guro, 
anong aking gagawin upang magmana ng walang 
hanggang buhay? 

At sinabi niya sa kaniya, Ano ang nasusulat sa 
kautusan? ano ang nababasa mo? 

At pagsagot niya'y sinabi, Iibigin mo ang 
Panginoon mong Dios ng buong puso mo, at ng buong 
kaluluwa mo, at ng buong lakas mo, at ng buong 
pagiisip mo; at ang iyong kapuwa na gaya ng iyong 
sarili. 

At sinabi niya sa kaniya, Matuwid ang sagot mo: 
gawin mo ito, at mabubuhay ka. 

Datapuwa't siya, na ibig magaringganap sa kaniyang 
sarili, ay nagsabi kay Jesus, At sino ang aking 
kapuwa tao? 

Sumagot si Jesus at sinabi, Isang tao'y bumababa 
sa Jerico na mula sa Jerusalem; at siya'y nahulog 
sa kamay ng mga tulisan, na sa kaniya'y sumamsam 
at sa kaniya'y humampas, at nagsialis na siya'y 
iniwang halos patay na. 

At nagkataong bumababa sa daang yaon ang isang 
saserdote; at nang makita siya ay dumaan sa 
kabilang tabi. 

At sa gayon ding paraan ang isang Levita naman, 
nang dumating siya sa dakong yaon, at makita siya, 
ay dumaan sa kabilang tabi. 

Datapuwa't ang isang Samaritano, sa kaniyang 
paglalakbay, ay dumating sa kinaroroonan niya: at 
nang siya'y makita niya, ay nagdalang habag, 

At lumapit sa kaniya, at tinalian ang kaniyang mga 
sugat, na binuhusan ng langis at alak; at siya'y 
isinakay sa kaniyang sariling hayop, at dinala 
siya sa bahay-tuluyan, at siya'y inalagaan. 

At nang kinabukasa'y dumukot siya ng dalawang 
denario, at ibinigay sa katiwala ng bahay-tuluyan, 
at sinabi, Alagaan mo siya, at ang anomang magugol 
mong higit, ay aking pagbabayaran sa iyo 
pagbabalik ko. 

Sino sa tatlong ito, sa akala mo, ang 
nagpakilalang kapuwa tao sa nahulog sa kamay ng 
mga tulisan? 

At sinabi niya, Ang nagkaawanggawa sa kaniya. At 
sinabi sa kaniya ni Jesus, Humayo ka, at gayon din 
ang gawin mo. 

Sa pagyaon nga nila sa kanilang lakad, ay pumasok 
siya sa isang nayon: at isang babaing 
nagngangalang Marta, ay tinanggap siya sa kaniyang 
bahay. 

At siya'y may isang kapatid na tinatawag na Maria, 
na naupo rin naman sa mga paanan ng Panginoon, at 
pinakikinggan ang kaniyang salita. 

Nguni't si Marta ay naliligalig sa maraming 
paglilingkod; at siya'y lumapit sa kaniya, at 
sinabi, Panginoon, wala bagang anoman sa iyo, na 
pabayaan ako ng aking kapatid na babae na 
maglingkod na magisa? iutos mo nga sa kaniya na 
ako'y tulungan niya. 

Datapuwa't sumagot ang Panginoon, at sinabi sa 
kaniya, Marta, Marta naliligalig ka at nababagabag 
tungkol sa maraming bagay: 

Datapuwa't isang bagay ang kinakailangan: 
sapagka't pinili ni Maria ang magaling na bahagi, 
na hindi aalisin sa kaniya. 

At nangyari, nang siya'y nananalangin sa isang 
dako, nang siya'y matapos, ay sinabi sa kaniya ng 
isa sa kaniyang mga alagad, Panginoon, turuan mo 
kaming manalangin, na gaya naman ni Juan na 
nagturo sa kaniyang mga alagad. 

At sinabi niya sa kanila, Pagka kayo'y 
nagsisipanalangin, inyong sabihin, Ama, Sambahin 
nawa ang pangalan mo. Dumating nawa ang kaharian 
mo. 

Ibigay mo sa amin arawaraw ang aming pangarawaraw 
na kakanin. 

At ipatawad mo sa amin ang aming mga kasalanan; 
sapagka't aming pinatawad naman ang bawa't may 
utang sa amin. At huwag mo kaming ihatid sa tukso. 

At sinabi niya sa kanila, Sino sa inyo ang 
magkakaroon ng isang kaibigan, at paroroon sa 
kaniya sa hating gabi, at sa kaniya'y sasabihin, 
Kaibigan, pahiramin mo ako ng tatlong tinapay; 

Sapagka't dumarating sa akin na galing sa 
paglalakbay ang isa kong kaibigan, at wala akong 
maihain sa kaniya; 

At siya na mula sa loob ay sasagot at sasabihin, 
Huwag mo akong bagabagin: nalalapat na ang pinto, 
at kasama ko sa hihigan ang aking mga anak; hindi 
ako makabangon at makapagbigay sa iyo? 

Sinasabi ko sa inyo, Kahit siya'y hindi bumangon, 
at magbigay sa kaniya, dahil sa siya'y kaibigan 
niya, gayon ma'y dahil sa kaniyang pagbagabag ay 
siya'y magbabangon at ibibigay gaano man ang 
kinakailangan niya. 

At sinasabi ko sa inyo, Magsihingi kayo, at kayo'y 
bibigyan; magsihanap kayo, at kayo'y 
mangakakasumpong; magsituktok kayo, at kayo'y 
bubuksan. 

Sapagka't ang bawa't humihingi ay tumatanggap; at 
ang humahanap ay nakasusumpong; at ang tumutuktok 
ay binubuksan. 

At aling ama sa inyo, na kung humingi ang kaniyang 
anak ng isang tinapay, ay bibigyan niya siya ng 
isang bato? o ng isang isda kaya, at hindi isda 
ang ibibigay, kundi isang ahas? 

O kung siya'y humingi ng itlog, kaniyang bibigyan 
kaya siya ng alakdan? 

Kung kayo nga, bagaman masasama, ay marurunong 
mangagbigay ng mabubuting kaloob sa inyong mga 
anak, gaano pa kaya ang inyong Ama sa kalangitan 
na magbibigay ng Espiritu Santo sa nagsisihingi sa 
kaniya? 

At nagpalabas siya ng isang demoniong pipi. At 
nangyari, nang makalabas na ang demonio, ang pipi 
ay nangusap; at nangagtaka ang mga karamihan. 

Datapuwa't sinabi ng ilan sa kanila, Sa 
pamamagitan ni Beelzebub, na pangulo ng mga 
demonio ay nagpapalabas siya ng mga demonio. 

At ang mga iba sa pagtukso sa kaniya'y hinanapan 
siya ng isang tanda na mula sa langit. 

Datapuwa't siya, na nakatataho ng mga pagiisip 
nila, sa kanila'y sinabi, Ang bawa't kahariang 
nagkakabahabahagi laban sa kaniyang sarili ay 
magkakawatakwatak; at ang sangbahayan na 
nagkakabahabahagi laban sa sangbahayan ay 
nagigiba. 

At kung si Satanas naman ay nagkakabahabahagi 
laban sa kaniyang sarili, paanong mananatili ang 
kaniyang kaharian? sapagka't sinasabi ninyong sa 
pamamagitan ni Beelzebub nagpapalabas ako ng mga 
demonio. 

At kung nagpapalabas ako ng mga demonio sa 
pamamagitan ni Beelzebub, sa pamamagitan nino sila 
pinalalabas ng inyong mga anak? kaya nga, sila ang 
inyong magiging mga hukom. 

Nguni't kung sa pamamagitan ng daliri ng Dios ay 
nagpapalabas ako ng mga demonio, dumating nga sa 
inyo ang kaharian ng Dios. 

Pagka ang lalaking malakas na nasasandatahang 
lubos ay nagbabantay sa kaniyang sariling looban, 
ang kaniyang mga pag-aari ay wala sa panganib. 

Datapuwa't kung siya'y datnan ng ibang lalong 
malakas kay sa kaniya, at siya'y matalo, ay 
kukunin nito sa kaniya ang lahat ng kaniyang 
sandata na kaniyang inaasahan, at ipamamahagi ang 
mga nasamsam sa kaniya. 

Ang hindi sumasa akin ay laban sa akin; at ang 
hindi nagiimpok na kasama ko ay nagsasambulat. 

Pagka ang karumaldumal na espiritu ay lumabas sa 
isang tao, ay lumalakad sa mga dakong walang 
tubig, na humahanap ng kapahingahan, at pagka 
hindi makasumpong, ay sinasabing, Babalik ako sa 
aking bahay na nilabasan ko. 

At pagdating niya ay nasusumpungang walis na at 
nagagayakan. 

Kung magkagayo'y yumayaon siya, at nagsasama ng 
pito pang espiritu na lalong masasama pa kay sa 
kaniya; at sila'y nagsisipasok at nagsisitahan 
doon: at nagiging lalo pang masama ang huling 
kalagayan ng taong yaon kay sa una. 

At nangyari, na nang sinasabi niya ang mga bagay 
na ito, ang isang babaing mula sa karamihan ay 
naglakas ng kaniyang tinig at sinabi sa kaniya, 
Mapalad ang tiyang sa iyo'y nagdala, at ang mga 
dibdib na iyong sinusuhan. 

Datapuwa't sinabi niya, Oo, bagkus na lalong 
mapapalad ang nangakikinig ng salita ng Dios, at 
ito'y ginaganap. 

At nang ang mga karamihan ay nangagkakatipon sa 
kaniya, ay nagpasimula siyang magsabi, Ang lahing 
ito'y isang masamang lahi: siya'y humahanap ng 
isang tanda; at hindi siya bibigyan ng anomang 
tanda kundi ng tanda ni Jonas. 

Sapagka't kung paanong si Jonas ay naging tanda sa 
mga Ninivita, ay gayon din naman ang Anak ng tao 
sa lahing ito. 

Magbabangon sa paghuhukom ang reina ng timugan na 
kasama ng mga tao ng lahing ito, at sila'y 
hahatulan: sapagka't siya'y naparitong galing sa 
mga wakas ng lupa, upang pakinggan ang karunungan 
ni Salomon; at narito, dito'y may isang lalong 
dakila kay sa kay Salomon. 

Magsisitayo sa paghuhukom ang mga tao sa Ninive na 
kasama ng lahing ito, at ito'y hahatulan: 
sapagka't sila'y nagsipagsisi sa pangangaral ni 
Jonas; at narito, dito'y may isang lalong dakila 
kay sa kay Jonas. 

Walang taong pagkapagpaningas niya ng isang 
ilawan, ay ilalagay sa isang dakong tago, ni sa 
ilalim man ng takalan, kundi sa talagang lalagyan 
ng ilaw, upang ang nagsisipasok ay makita ang 
ilaw. 

Ang ilawan ng katawan mo ay ang iyong mata: kung 
magaling ang iyong mata, ang buong katawan mo 
naman ay puspos ng liwanag; datapuwa't kung ito'y 
may sakit, ang katawan mo nama'y puspos ng 
kadiliman. 

Masdan mo nga kung ang ilaw na nasa iyo ay baka 
kadiliman. 

Kaya nga, kung ang buong katawan mo ay puspos ng 
liwanag, na walang anomang bahaging madilim, ito'y 
lubos na mapupuspos ng liwanag, na gaya ng 
pagliliwanag sa iyo ng ilawang may liwanag na 
maningning. 

Samantala ngang siya'y nagsasalita, ay inanyayahan 
siya ng isang Fariseo na kumaing kasalo niya: at 
siya'y pumasok, at naupo sa dulang. 

At nang makita ito ng Fariseo, ay nagtaka na 
siya'y hindi muna naghugas bago mananghali. 

At sinabi sa kaniya ng Panginoon, Gayon nga kayong 
mga Fariseo na nililinis ninyo ang dakong labas ng 
saro at ng pinggan; datapuwa't ang loob ninyo'y 
puno ng panglulupig at kasamaan. 

Kayong mga haling, di baga ang gumawa ng dakong 
labas ay siya ring gumawa ng dakong loob? 

Datapuwa't ilimos ninyo ang mga bagay na nasa 
kalooban; at narito, ang lahat ng mga bagay ay 
malilinis sa inyo. 

Datapuwa't sa aba ninyong mga Fariseo! sapagka't 
nagbibigay kayo ng ikapu ng yerbabuena, at ng 
ruda, at ng bawa't gugulayin, at pinababayaan 
ninyo ang katarungan at ang pagibig ng Dios: 
datapuwa't dapat ngang gawin ninyo ang mga ito, at 
huwag pabayaan di ginagawa ang mga yaon. 

Sa aba ninyong mga Fariseo! sapagka't inyong 
iniibig ang mga pangulong upuan sa mga sinagoga, 
at ang mga pagpupugay sa mga pamilihan. 

Sa aba ninyo! sapagka't kayo'y tulad sa mga 
libingang hindi nakikita, at di nalalaman ng mga 
taong nagsisilakad sa ibabaw nila. 

At pagsagot ng isa sa mga tagapagtanggol ng 
kautusan, ay nagsabi sa kaniya, Guro, sa pagsasabi 
mo nito, pati kami ay iyong pinupulaan. 

At sinabi niya, Sa aba rin naman ninyong mga 
tagapagtanggol ng kautusan! sapagka't inyong 
ipinapapasan sa mga tao ang mga pasang mahihirap 
dalhin, at hindi man lamang ninyo hinihipo ng isa 
sa inyong mga daliri ang mga pasan. 

Sa aba ninyo! sapagka't inyong itinatayo ang mga 
libingan ng mga propeta, at ang mga yao'y pinatay 
ng inyong mga magulang. 

Kayo nga'y mga saksi at nagsisisangayon sa mga 
gawa ng inyong mga magulang: sapagka't pinatay ng 
mga ito ang mga yaon, at itinatayo ninyo ang 
kanilang mga libingan. 

Kaya nga, sinasabi naman ng karunungan ng Dios, 
Magsusugo ako sa kanila ng mga propeta at mga 
apostol; at ilan sa kanila ay kanilang papatayin 
at paguusigin; 

Upang hingin sa lahing ito ang dugo ng lahat ng 
mga propeta, na ibinubo buhat nang itatag ang 
sanglibutan; 

Mula sa dugo ni Abel, hanggang sa dugo ni 
Zacarias, na pinatay sa pagitan ng dambana at ng 
santuario: oo, sinasabi ko sa inyo, na ito'y 
hihingin sa lahing ito. 

Sa aba ninyong mga tagapagtanggol ng kautusan! 
sapagka't inalis ninyo ang susi ng karunungan: 
hindi kayo nagsipasok, at inyong sinasansala ang 
nagsisipasok. 

At paglabas niya roon, ay nangagpasimula ang mga 
eskriba at ang mga Fariseo na higpitang mainam 
siya, at akitin siyang magsalita ng maraming mga 
bagay; 

Na siya'y inaabangan, upang makahuli sa kaniyang 
bibig ng anoman. 

Samantalang nangagkakatipon ang libolibong tao, na 
ano pa't nagkakayapakan silasila, ay nagpasimula 
siyang magsalita muna sa kaniyang mga alagad, 
Mangagingat kayo sa lebadura ng mga Fariseo, na 
ito'y pagpapaimbabaw nga. 

Datapuwa't walang bagay na natatakpan, na hindi 
mahahayag: at natatago, na hindi malalaman. 

Kaya nga, ang anomang sinabi ninyo sa kadiliman ay 
maririnig sa kaliwanagan, at ang sinalita ninyo sa 
bulong sa mga silid, ay ipagsisigawan sa mga 
bubungan. 

At sinasabi ko sa inyo mga kaibigan ko, Huwag 
kayong mangatakot sa mga pumapatay ng katawan, na 
pagkatapos niyan ay wala na silang magagawa. 

Datapuwa't ipinagpapauna ko sa inyo kung sino ang 
inyong katatakutan: Katakutan ninyo yaong 
pagkatapos na pumatay, ay may kapangyarihang 
magbulid sa impierno; tunay, sinasabi ko sa inyo, 
Siya ninyong katakutan. 

Hindi baga ipinagbibili ang limang maya sa 
dalawang beles? at isa man sa kanila ay hindi 
nalilimutan sa paningin ng Dios. 

Datapuwa't maging ang mga buhok ng inyong ulo ay 
pawang bilang na lahat. Huwag kayong mangatakot: 
kayo'y lalong mahalaga kay sa maraming maya. 

At sinasabi ko sa inyo, Ang bawa't kumikilala sa 
akin sa harap ng mga tao, ay kikilalanin naman 
siya ng Anak ng tao sa harap ng mga anghel ng 
Dios: 

Datapuwa't ang magkaila sa akin sa harap ng mga 
tao, ay ikakaila sa harap ng mga anghel ng Dios. 

Ang bawa't magsalita ng salitang laban sa Anak ng 
tao ay patatawarin: nguni't ang magsalita ng 
kapusungan laban sa Espiritu Santo ay hindi 
patatawarin. 

At pagka kayo'y dadalhin sa harap ng mga sinagoga, 
at sa mga pinuno, at sa mga may kapamahalaan, ay 
huwag kayong mangabalisa kung paano o ano ang 
inyong isasagot, o kung ano ang inyong sasabihin: 

Sapagka't ituturo sa inyo ng Espiritu Santo sa 
oras ding yaon ang inyong dapat sabihin. 

At sinabi sa kaniya ng isa sa karamihan, Guro, 
iutos mo sa aking kapatid na bahaginan ako ng 
mana. 

Datapuwa't sinabi niya sa kaniya, Lalake, sino ang 
gumawa sa aking hukom o tagapamahagi sa inyo? 

At sinabi niya sa kanila, Mangagmasid kayo, at 
kayo'y mangagingat sa lahat ng kasakiman: 
sapagka't ang buhay ng tao ay hindi sa kasaganaan 
ng mga bagay na tinatangkilik niya. 

At nagsaysay siya sa kanila ng isang talinghaga, 
na sinasabi, Ang lupa ng isang taong mayaman ay 
namumunga ng sagana: 

At iniisip niya sa sarili na sinasabi, Ano ang 
gagawin ko, sapagka't wala akong mapaglalagyan ng 
aking mga inaning bunga? 

At sinabi niya, Ito ang gagawin ko: igigiba ko ang 
aking mga bangan, at gagawa ako ng lalong 
malalaki; at doon ko ilalagay ang lahat ng aking 
butil at aking mga pag-aari. 

At sasabihin ko sa aking kaluluwa, Kaluluwa, 
marami ka nang pag-aaring nakakamalig para sa 
maraming taon; magpahingalay ka, kumain ka, uminom 
ka, matuwa ka. 

Datapuwa't sinabi sa kaniya ng Dios, Ikaw na 
haling, hihingin sa iyo sa gabing ito ang iyong 
kaluluwa; at ang mga bagay na inihanda mo, ay 
mapapa sa kanino kaya? 

Gayon nga ang nagpapakayaman sa ganang kaniyang 
sarili, at hindi mayaman sa Dios. 

At sinabi niya sa kaniyang mga alagad, Kaya nga 
sinasabi ko sa inyo, Huwag kayong mangabalisa sa 
inyong pamumuhay, kung ano ang inyong kakanin; 
kahit sa inyong katawan, kung ano ang inyong 
daramtin. 

Sapagka't ang buhay ay higit kay sa pagkain, at 
ang katawan kay sa damit. 

Wariin ninyo ang mga uwak, na hindi sila 
nangaghahasik, ni nagsisigapas man; na walang 
bangan ni kamalig man; at sila'y pinakakain ng 
Dios: gaano ang kahigtan ng kahalagahan ninyo kay 
sa mga ibon! 

At sino sa inyo ang sa pagkabalisa ay 
makapagdaragdag ng isang siko sa sukat ng kaniyang 
buhay? 

Kung hindi nga ninyo magawa kahit ang lalong 
maliit, bakit nangababalisa kayo tungkol sa mga 
ibang bagay? 

Wariin ninyo ang mga lirio, kung paano silang 
nagsisilaki: hindi nangagpapagal, o nangagsusulid 
man; gayon ma'y sinasabi ko sa inyo, Kahit si 
Salomon man, sa buong kaluwalhatian niya, ay hindi 
nakapaggayak na gaya ng isa sa mga ito. 

Nguni't kung pinararamtan ng Dios ng ganito ang 
damo sa parang, na ngayon ay buhay, at sa 
kinabukasan ay iginagatong sa kalan; gaano pa kaya 
kayo na di niya pararamtan, Oh kayong mga kakaunti 
ang pananampalataya? 

At huwag ninyong pagsikapan kung ano ang inyong 
kakanin, at kung ano ang inyong iinumin, o huwag 
man kayo'y mapagalinlangang pagiisip. 

Sapagka't ang lahat ng mga bagay na ito ay siyang 
pinaghahanap ng mga bansa sa sanglibutan: 
datapuwa't talastas ng inyong Ama na inyong 
kinakailangan ang mga bagay na ito. 

Gayon ma'y hanapin ninyo ang kaniyang kaharian, at 
idaragdag sa inyo ang mga bagay na ito. 

Huwag kayong mangatakot, munting kawan; sapagka't 
nakalulugod na mainam sa inyong Ama ang sa inyo'y 
ibigay ang kaharian. 

Ipagbili ninyo ang inyong mga tinatangkilik, at 
kayo'y mangaglimos; magsigawa kayo sa ganang inyo 
ng mga supot na hindi nangaluluma, isang kayamanan 
sa langit na hindi nagkukulang, na doo'y hindi 
lumalapit ang magnanakaw, o naninira man ang 
tanga. 

Sapagka't kung saan naroroon ang inyong kayamanan, 
ay doroon naman ang inyong puso. 

Bigkisan ninyo ang inyong mga baywang, at 
paningasan ang inyong mga ilawan; 

At magsitulad kayo sa mga taong nangaghihintay sa 
kanilang panginoon kung siya'y bumalik na galing 
sa kasalan; upang kung siya'y dumating at 
tumuktok, pagdaka'y mabuksan nila siya. 

Mapapalad yaong mga alipin na kung dumating ang 
panginoon ay maratnang nangagpupuyat: katotohanang 
sinasabi ko sa inyo na siya'y magbibigkis sa 
sarili, at sila'y pauupuin sa dulang, at lalapit 
at sila'y paglilingkuran niya. 

At kung siya'y dumating sa ikalawang pagpupuyat, o 
sa ikatlo, at masumpungan sila sa gayon, ay 
mapapalad ang mga aliping yaon. 

Datapuwa't talastasin ninyo ito na kung nalalaman 
lamang ng puno ng sangbahayan kung anong oras 
darating ang magnanakaw, siya'y magpupuyat, at 
hindi pababayaang sirain ang kaniyang bahay. 

Kayo rin naman ay mangagsihanda: sapagka't sa oras 
na hindi ninyo iniisip, ang Anak ng tao ay 
darating. 

At sinabi ni Pedro, Panginoon, sinasabi mo baga 
ang talinghagang ito sa amin, o sa lahat naman? 

At sinabi ng Panginoon, Sino nga baga ang 
katiwalang tapat at matalino, na pagkakatiwalaan 
ng kaniyang panginoon ng kaniyang sangbahayan, 
upang sila'y bigyan ng kanilang bahagi na pagkain 
sa kapanahunan? 

Mapalad ang aliping yaon, na kung dumating ang 
kaniyang panginoon ay maratnang gayon ang ginagawa 
niya. 

Katotohanang sinasabi ko sa inyo, na sa kaniya'y 
ipagkakatiwala ang lahat niyang pag-aari. 

Datapuwa't kung sabihin ng aliping yaon sa 
kaniyang puso, Maluluwatan ang pagdating ng aking 
panginoon; at magpasimulang bugbugin ang mga 
aliping lalake at ang mga aliping babae, at kumain 
at uminom, at maglasing; 

Ang panginoon ng aliping yaon ay darating sa araw 
na di niya hinihintay, at sa oras na hindi niya 
nalalaman, at siya'y babaakin, at isasama ang 
kaniyang bahagi sa mga di tapat. 

At yaong aliping nakaaalam ng kalooban ng kaniyang 
panginoon, at hindi naghanda, at hindi gumawa ng 
alinsunod sa kaniyang kalooban ay papaluin ng 
marami; 

Datapuwa't ang hindi nakaaalam, at gumawa ng mga 
bagay na karapatdapat sa mga palo, ay papaluin ng 
kaunti. At sa sinomang binigyan ng marami ay 
marami ang hihingin sa kaniya: at sa sinomang 
pinagkatiwalaan ng marami ay lalo nang marami ang 
hihingin sa kaniya. 

Ako'y naparito upang maglagay ng apoy sa lupa; at 
ano pa ang iibigin ko, kung magningas na? 

Datapuwa't ako'y may isang bautismo upang 
ibautismo sa akin; at gaano ang aking kagipitan 
hanggang sa ito'y maganap? 

Inaakala baga ninyo na ako'y naparito upang 
magbigay ng kapayapaan sa lupa? Sinasabi ko sa 
inyo, Hindi, kundi bagkus pagkakabahabahagi: 

Sapagka't mula ngayon ay magkakabahabahagi ang 
lima sa isang bahay, tatlo laban sa dalawa, at 
dalawa laban sa tatlo. 

Sila'y mangagkakabahabahagi, ang ama'y laban sa 
anak na lalake, at ang anak na lalake ay laban sa 
ama; ang ina'y laban sa anak na babae, at ang anak 
na babae ay laban sa kaniyang ina; ang biyanang 
babae ay laban sa kaniyang manugang na babae, at 
ang manugang na babae ay laban sa kaniyang 
biyanang babae. 

At sinabi rin naman niya sa mga karamihan, Pagka 
nakikita ninyong bumangon sa kalunuran ang isang 
alapaap, ay agad ninyong sinasabi, Uulan; at gayon 
ang nangyayari. 

At kung humihihip ang hanging timugan, ay sinasabi 
ninyo, Iinit na maigi; at ito'y nangyayari. 

Kayong mga mapagpaimbabaw! marunong kayong 
mangagpaaninaw ng anyo ng lupa at ng langit; 
datapuwa't bakit di ninyo nalalamang ipaaninaw ang 
panahong ito? 

At bakit naman hindi ninyo hatulan sa inyong 
sarili kung alin ang matuwid? 

Sapagka't samantalang pumaparoon ka sa hukom na 
kasama mo ang iyong kaalit, ay sikapin mo sa daan 
na makaligtas ka sa kaniya; baka sakaling 
kaladkarin ka niya sa hukom, at ibigay ka ng hukom 
sa punong kawal at ipasok ka ng punong kawal sa 
bilangguan. 

Sinasabi ko sa iyo, Hindi ka lalabas doon sa 
anomang paraan, hanggang sa mabayaran mo ang 
katapustapusang lepta. 

Nang panahon ding ngang yaon ay nangaroon ang 
ilan, na nagsipagsabi sa kaniya tungkol sa mga 
Galileo, na ang dugo ng mga ito'y inihalo ni 
Pilato sa mga hain nila. 

At siya'y sumagot at sinabi sa kanila, Inaakala 
baga ninyo na ang mga Galileong ito ay higit ang 
pagkamakasalanan kay sa lahat ng mga Galileo, 
dahil sa sila'y nangagbata ng mga bagay na ito? 

Sinasabi ko sa inyo, Hindi: datapuwa't, malibang 
kayo'y mangagsisi, ay mangamamatay kayong lahat sa 
gayon ding paraan. 

O yaong labingwalo, na nalagpakan ng moog sa 
Siloe, at nangamatay, ay inaakala baga ninyo na 
sila'y lalong salarin kay sa lahat ng taong 
nangananahan sa Jerusalem? 

Sinasabi ko sa inyo, Hindi: datapuwa't, malibang 
kayo'y mangagsisi, ay mangamamatay kayong lahat sa 
gayon ding paraan. 

At sinalita niya ang talinghagang ito, Isang tao 
ay may isang puno ng igos na natatanim sa kaniyang 
ubasan; at siya'y naparoong humahanap ng bunga 
niyaon, at walang nasumpungan. 

At sinabi niya sa nagaalaga ng ubasan, Narito, 
tatlong taon nang pumaparito akong humahanap ng 
bunga sa puno ng igos na ito, at wala akong 
masumpungan: putulin mo; bakit pa makasisikip sa 
lupa? 

At pagsagot niya'y sinabi sa kaniya, Panginoon, 
pabayaan mo muna sa taong ito, hanggang sa aking 
mahukayan sa palibot, at malagyan ng pataba: 

At kung pagkatapos ay magbunga, ay mabuti; 
datapuwa't kung hindi, ay puputulin mo. 

At siya'y nagtuturo sa mga sinagoga nang araw ng 
sabbath. 

At narito, ang isang babae na may espiritu ng 
sakit na may labingwalong taon na; at totoong 
baluktot at hindi makaunat sa anomang paraan. 

At nang siya'y makita ni Jesus, ay kaniyang 
tinawag siya, at sinabi niya sa kaniya, Babae, 
kalag ka na sa iyong sakit. 

At ipinatong niya ang kaniyang mga kamay sa 
kaniya: at pagdaka siya'y naunat, at niluwalhati 
niya ang Dios. 

At ang pinuno sa sinagoga, dala ng kagalitan, 
sapagka't si Jesus ay nagpagaling nang sabbath, ay 
sumagot at sinabi sa karamihan, May anim na araw 
na ang mga tao'y dapat na magsigawa: kaya sa mga 
araw na iyan ay magsiparito kayo, at kayo'y 
pagagalingin, at huwag sa araw ng sabbath. 

Datapuwa't sinagot siya ng Panginoon, at sinabi, 
Kayong mga mapagpaimbabaw, hindi baga kinakalagan 
ng bawa't isa sa inyo sa sabbath ang kaniyang 
bakang lalake o ang kaniyang asno sa sabsaban, at 
ito'y inilalabas upang painumin? 

At ang babaing itong anak ni Abraham, na tinalian 
ni Satanas, narito, sa loob ng labingwalong taon, 
hindi baga dapat kalagan ng taling ito sa araw ng 
sabbath? 

At samantalang sinasabi niya ang mga bagay na ito, 
ay nangapahiya ang lahat ng kaniyang mga kaalit: 
at nangagagalak ang buong karamihan dahil sa lahat 
ng maluwalhating bagay na kaniyang ginawa. 

Sinabi nga niya, Sa ano tulad ang kaharian ng 
Dios? at sa ano ko itutulad? 

Tulad sa isang butil ng mostasa na kinuha ng isang 
tao, at inihagis sa kaniyang sariling halamanan; 
at ito'y sumibol, at naging isang punong kahoy; at 
humapon sa mga sanga nito ang mga ibon sa langit. 

At muling sinabi niya, Sa ano ko itutulad ang 
kaharian ng Dios? 

Tulad sa lebadura na kinuha ng isang babae, at 
itinago sa tatlong takal na harina, hanggang sa 
ito'y nalebadurahang lahat. 

At siya'y yumaon sa kaniyang lakad sa mga bayan at 
mga nayon, na nagtuturo, at naglalakbay na tungo 
sa Jerusalem. 

At may isang nagsabi sa kaniya, Panginoon, 
kakaunti baga ang mangaliligtas? At sinabi niya sa 
kanila, 

Magpilit kayong magsipasok sa pintuang makipot: 
sapagka't sinasabi ko sa inyo na marami ang 
mangagsisikap na pumasok, at hindi mangyayari. 

Kung makatindig na ang puno ng sangbahayan, at 
mailapat na ang pinto, at magpasimula kayong 
mangagsitayo sa labas, at mangagsituktok sa 
pintuan, na mangagsasabi, Panginoon, buksan mo 
kami; at siya'y sasagot at sasabihin sa inyo, 
Hindi ko kayo nangakikilala kung kayo'y taga saan; 

Kung magkagayo'y pasisimulan ninyong sabihin, 
Nagsikain kami at nagsiinom sa harap mo, at 
nagturo ka sa aming mga lansangan; 

At sasabihin niya, Sinasabi ko sa inyo na hindi ko 
kayo nangakikilala kung kayo'y taga saan; 
magsilayo kayo sa akin, kayong lahat na manggagawa 
ng kalikuan. 

Diyan na nga ang pagtangis, at ang pagngangalit ng 
mga ngipin, kung mangakita ninyo si Abraham, at si 
Isaac, at si Jacob, at ang lahat ng mga propeta sa 
kaharian ng Dios, at kayo'y palabasin. 

At sila'y magsisipanggaling sa silanganan at sa 
kalunuran, at sa timugan at sa hilagaan, at 
magsisiupo sa kaharian ng Dios. 

At narito, may mga huling magiging una at may mga 
unang magiging huli. 

Nagsidating nang oras ding yaon ang ilang Fariseo, 
na nangagsasabi sa kaniya, Lumabas ka, at humayo 
ka rito: sapagka't ibig kang patayin ni Herodes. 

At sinabi niya sa kanila, Magsiparoon kayo, at 
inyong sabihin sa sorrang yaon, Narito, 
nagpapalabas ako ng mga demonio at nagpapagaling 
ngayon at bukas, at ako'y magiging sakdal sa 
ikatlong araw. 

Gayon ma'y kailangang ako'y yumaon sa aking lakad 
ngayon at bukas at sa makalawa: sapagka't hindi 
mangyayari na ang isang propeta ay mamatay sa 
labas ng Jerusalem. 

Oh Jerusalem, Jerusalem, na pumapatay sa mga 
propeta, at bumabato sa mga sinugo sa kaniya! 
Makailang inibig kong tipunin ang iyong mga anak, 
na gaya ng pagtitipon ng inahing manok sa kaniyang 
sariling mga sisiw sa ilalim ng kaniyang mga 
pakpak, at ayaw kayo! 

Narito, sa inyo'y iniwang walang anoman ang inyong 
bahay: at sinasabi ko sa inyo, Hindi ninyo ako 
makikita, hanggang sa inyong sabihin, Mapalad ang 
pumaparito sa pangalan ng Panginoon. 

At nangyari, sa pagpasok niya sa bahay ng isa sa 
mga pinuno ng mga Fariseo nang isang sabbath upang 
kumain ng tinapay, at inaabangan nila siya. 

At narito, sa kaniyang harapan ay may isang 
lalaking namamaga. 

At pagsagot ni Jesus, ay nagsalita sa mga 
tagapagtanggol ng kautusan at sa mga Fariseo, na 
sinasabi, Matuwid baga o hindi na magpagaling sa 
sabbath? 

Datapuwa't sila'y di nagsiimik. At siya'y 
tinangnan niya, at siya'y pinagaling, at siya'y 
pinayaon. 

At sinabi niya sa kanila, Sino kaya sa inyo ang 
kung magkaroon ng isang asno o isang bakang lalake 
na mahulog sa hukay, at pagdaka'y hindi kukunin 
kahit araw ng sabbath? 

At di na muling nakasagot sila sa kaniya sa mga 
bagay na ito. 

At nagsalita siya ng isang talinghaga sa mga 
inanyayahan, nang mamasdan niya na kanilang 
pinipili ang mga pangulong luklukan; na nagsasabi 
sa kanila, 

Pagka inaanyayahan ka ninomang tao sa kasalan, 
huwag kang uupo sa pangulong luklukan; baka 
mayroon siyang anyayahang lalong marangal na tao 
kay sa iyo, 

At lumapit yaong naganyaya sa iyo at sa kaniya, at 
sabihin sa iyo, Bigyan mong puwang ang taong ito; 
at kung magkagayo'y magpapasimula kang mapahiya na 
mapalagay ka sa dakong kababababaan. 

Kundi pagka inaanyayahan ka, ay pumaroon ka at 
umupo ka sa dakong kababababaan; upang kung 
dumating ang naganyaya sa iyo, ay sa iyo'y sabihin 
niya, Kaibigan pumaroon ka pa sa lalong mataas: 
kung magkagayo'y magkakaroon ka ng kaluwalhatian 
sa harap ng lahat na mga kasalo mong nangakaupo sa 
dulang. 

Sapagka't ang bawa't nagmamataas ay mabababa; at 
ang nagpapakababa ay matataas. 

At sinabi rin naman niya sa naganyaya sa kaniya, 
Pagka naghahanda ka ng isang tanghalian o ng isang 
hapunan, ay huwag mong tawagin ang iyong mga 
kaibigan, ni ang iyong mga kapatid, ni ang iyong 
mga kamaganak, ni ang mayayamang kapitbahay; baka 
ikaw naman ang kanilang muling anyayahan, at 
gantihan ka. 

Datapuwa't kung maghahanda ka, ay anyayahan mo ang 
mga dukha, ang mga pingkaw, ang mga pilay, ang mga 
bulag, 

At magiging mapalad ka; sapagka't wala silang 
sukat ikaganti sa iyo: sapagka't gagantihin sa iyo 
sa pagkabuhay na maguli ng mga ganap. 

At nang marinig ito ng isa sa nangakaupong kasalo 
niya sa dulang, ay sinabi sa kaniya, Mapalad ang 
kakain ng tinapay sa kaharian ng Dios. 

Datapuwa't sinabi niya sa kaniya, May isang 
naghanda ng isang malaking hapunan; at marami 
siyang inanyayahan: 

At sa panahon ng paghapon ay sinugo niya ang 
kaniyang alipin, upang sabihin sa mga inanyayahan, 
Magsiparito kayo; sapagka't ang lahat ng mga bagay 
ay nahahanda na. 

At silang lahat na parang iisa ay nangagpasimulang 
nangagdahilan. Sa kaniya'y sinabi ng una, Bumili 
ako ng isang bukid, at kailangan akong umalis at 
tingnan; ipinamamanhik ko sa iyo na pagpaumanhinan 
mo ako. 

At sinabi ng iba, Bumili ako ng limang magkatuwang 
na bakang lalake, at paroroon ako upang sila'y 
subukin; ipinamamanhik ko sa iyo na pagpaumanhinan 
mo ako. 

At sinabi ng iba, Bago akong kasal, at kaya nga 
hindi ako makaparoroon. 

At dumating ang alipin, at isinaysay ang mga bagay 
na ito sa kaniyang panginoon. Nang magkagayon, sa 
galit ng puno ng sangbahayan ay sinabi sa kaniyang 
alipin, Pumaroon kang madali sa mga lansangan at 
sa mga daang makikipot ng bayan, at dalhin mo rito 
ang mga dukha, at ang mga pingkaw, at ang mga 
bulag, at ang mga pilay. 

At sinabi ng alipin, panginoon, nagawa na ang 
ipinagutos mo, at gayon ma'y maluwag pa. 

At sinabi ng panginoon sa alipin, Pumaroon ka sa 
mga daan at sa mga bakuran, at pilitin mo silang 
magsipasok, upang mapuno ang aking bahay. 

Sapagka't sinasabi ko sa inyo na alin man sa mga 
taong inanyayahan ay hindi makatitikim ng aking 
hapunan. 

Nagsisama nga sa kaniya ang lubhang maraming tao; 
at siya'y lumingon at sa kanila'y sinabi, 

Kung ang sinomang tao'y pumaparito sa akin, at 
hindi napopoot sa kaniyang sariling ama, at ina, 
at asawang babae, at mga anak, at mga kapatid na 
lalake, at mga kapatid na babae, oo, at pati sa 
kaniyang sariling buhay man, ay hindi siya 
maaaring maging alagad ko. 

Sinomang hindi nagdadala ng kaniyang sariling 
krus, at sumusunod sa akin, ay hindi maaaring 
maging alagad ko. 

Sapagka't alin sa inyo, ang kung ibig magtayo ng 
isang moog, ay hindi muna uupo at tatayahin ang 
halagang magugugol kung mayroong maipagtatapos? 

Baka kung mailagay na niya ang patibayan, at hindi 
matapos, ang lahat ng mga makakita ay 
mangagpasimulang siya'y libakin, 

Na sabihin, Nagpasimula ang taong ito na magtayo, 
at hindi nakayang tapusin. 

O aling hari, na kung sasalubong sa pakikidigma sa 
ibang hari, ay hindi muna uupo at sasangguni kung 
makahaharap siya na may sangpung libo sa 
dumarating na laban sa kaniya na may dalawangpung 
libo? 

O kung hindi, samantalang malayo pa ang isa, ay 
magsusugo siya ng isang sugo, at hihilingin ang 
mga kailangan sa pagkakasundo. 

Kaya nga sinoman sa inyo na hindi tumanggi sa 
lahat niyang tinatangkilik, ay di maaaring maging 
alagad ko. 

Mabuti nga ang asin: datapuwa't kung ang asin ay 
tumabang, ay ano ang ipagpapaalat? 

Walang kabuluhang maging sa lupa kahit sa tapunan 
man ng dumi: itinatapon sa labas. Ang may mga 
pakinig upang ipakinig, ay makinig. 

Nagsisilapit nga sa kaniya ang lahat ng mga 
maniningil ng buwis at makasalanan upang makinig 
sa kaniya. 

At ang mga Fariseo at gayon din ang mga eskriba ay 
nangagbubulongbulungan, na nangagsasabi, 
Tinatanggap ng taong ito ang mga makasalanan, at 
sumasalo sa kanila. 

At sinalita niya sa kanila ang talinghagang ito, 
na sinasabi, 

Aling tao sa inyo, na kung mayroong isang daang 
tupa, at mawala ang isa sa mga yaon ay hindi iiwan 
ang siyam na pu't siyam sa ilang, at hahanapin ang 
nawala, hanggang sa ito'y kaniyang masumpungan? 

At pagka nasumpungan niya, ay pinapasan niya sa 
kaniyang balikat, na natutuwa. 

At paguwi niya sa tahanan, ay titipunin niya ang 
kaniyang mga kaibigan at ang kaniyang mga 
kapitbahay, na sasabihin sa kanila, Makipagkatuwa 
kayo sa akin, sapagka't nasumpungan ko ang aking 
tupang nawala. 

Sinasabi ko sa inyo, na gayon din magkakatuwa sa 
langit dahil sa isang makasalanang nagsisisi, kay 
sa siyam na pu't siyam na taong matutuwid na di 
nangagkakailangang magsipagsisi. 

O aling babae na may sangpung putol na pilak, na 
kung mawalan siya ng isang putol, ay hindi baga 
magpapaningas ng isang ilawan, at wawalisan ang 
bahay, at hahanaping masikap hanggang sa ito'y 
masumpungan niya? 

At pagka nasumpungan niya, ay titipunin niya ang 
kaniyang mga kaibigan at mga kapitbahay, na 
sinasabi, Makipagkatuwa kayo sa akin, sapagka't 
nasumpungan ko ang isang putol na nawala sa akin. 

Gayon din, sinasabi ko sa inyo, na may tuwa sa 
harapan ng mga anghel ng Dios, dahil sa isang 
makasalanang nagsisisi. 

At sinabi niya, May isang tao na may dalawang anak 
na lalake: 

At sinabi sa kaniyang ama ng bunso, Ama, ibigay mo 
sa akin ang bahagi ng iyong kayamanang nauukol sa 
akin. At binahagi niya sa kanila ang kaniyang 
pagkabuhay. 

At hindi nakaraan ang maraming araw, ay tinipong 
lahat ng anak na bunso ang ganang kaniya, at 
naglakbay sa isang malayong lupain; at doo'y 
inaksaya ang kaniyang kabuhayan sa palunging 
pamumuhay. 

At nang magugol na niyang lahat, ay nagkaroon ng 
isang malaking kagutom sa lupaing yaon; at siya'y 
nagpasimulang mangailangan. 

At pumaroon siya at nakisama sa isa sa mga 
mamamayan sa lupaing yaon; at sinugo niya siya sa 
kaniyang mga parang, upang magpakain ng mga baboy. 

At ibig sana niyang mabusog ang kaniyang tiyan ng 
mga ipa na kinakain ng mga baboy: at walang taong 
magbigay sa kaniya. 

Datapuwa't nang siya'y makapagisip ay sinabi niya, 
Ilang mga alilang upahan ng aking ama ang may 
sapat at lumalabis na pagkain, at ako rito'y 
namamatay ng gutom? 

Magtitindig ako at paroroon sa aking ama, at aking 
sasabihin sa kaniya, Ama, nagkasala ako laban sa 
langit, at sa iyong paningin: 

Hindi na ako karapatdapat na tawaging anak mo: 
gawin mo akong tulad sa isa sa iyong mga alilang 
upahan. 

At siya'y nagtindig, at pumaroon sa kaniyang ama. 
Datapuwa't samantalang nasa malayo pa siya, ay 
natanawan na siya ng kaniyang ama, at nagdalang 
habag, at tumakbo, at niyakap siya sa leeg, at 
siya'y hinagkan. 

At sinabi ng anak sa kaniya, Ama, nagkasala ako 
laban sa langit, at sa iyong paningin: hindi na 
ako karapatdapat na tawaging anak mo. 

Datapuwa't sinabi ng ama sa kaniyang mga alipin, 
Dalhin ninyo ritong madali ang pinakamabuting 
balabal, at isuot ninyo sa kaniya; at lagyan ninyo 
ng singsing ang kaniyang kamay, at mga panyapak 
ang kaniyang mga paa: 

At kunin ninyo ang pinatabang guya, at inyong 
patayin, at tayo'y magsikain, at mangagkatuwa: 

Sapagka't patay na ang anak kong ito, at muling 
nabuhay; siya'y nawala, at nasumpungan. At sila'y 
nangagpasimulang mangagkatuwa. 

Nasa bukid nga ang anak niyang panganay: at nang 
siya'y dumating at malapit sa bahay, ay narinig 
niya ang tugtugan at ang sayawan. 

At pinalapit niya sa kaniya ang isa sa mga alipin, 
at itinanong kung ano kaya ang mga bagay na yaon. 

At sinabi niya sa kaniya, Dumating ang kapatid mo; 
at pinatay ng iyong ama ang pinatabang guya, dahil 
sa siya'y tinanggap niya na ligtas at magaling. 

Datapuwa't nagalit siya, at ayaw pumasok: at 
lumabas ang kaniyang ama, at siya'y namanhik sa 
kaniya. 

Datapuwa't siya'y sumagot at sinabi sa kaniyang 
ama, Narito, maraming taon nang kita'y 
pinaglilingkuran, at kailan ma'y hindi ako sumuway 
sa iyong utos; at gayon ma'y hindi mo ako binigyan 
kailan man ng isang maliit na kambing, upang 
ipakipagkatuwa ko sa aking mga kaibigan: 

Datapuwa't nang dumating itong anak mong umubos ng 
iyong pagkabuhay sa mga patutot, ay ipinagpatay mo 
siya ng pinatabang guya. 

At sinabi niya sa kaniya, Anak, ikaw ay palaging 
nasa akin, at iyo ang lahat ng akin. 

Datapuwa't karapatdapat mangagkatuwa at mangagsaya 
tayo: sapagka't patay ang kapatid mong ito, at 
muling nabuhay; at nawala, at nasumpungan. 

At sinabi rin naman niya sa mga alagad, May isang 
taong mayaman, na may isang katiwala; at ito'y 
isinumbong sa kaniya na siya'y nagsisira ng 
kaniyang mga pag-aari. 

At tinawag niya siya, at sa kaniya'y sinabi, Ano 
ito na nababalitaan ko tungkol sa iyo? magbigay 
sulit ka ng pagiging katiwala; sapagka't hindi ka 
na maaaring maging katiwala pa. 

At sinabi ng katiwala sa kaniyang sarili, Anong 
gagawin ko, yamang inaalis sa akin ng panginoon ko 
ang pagiging katiwala? Magdukal ng lupa'y wala 
akong kaya; magpalimos ay nahihiya ako. 

Nalalaman ko na ang gagawin ko, upang, kung 
mapaalis ako sa pagiging katiwala, ako ay 
matanggap nila sa kanilang mga bahay. 

At pagtawag niya sa bawa't isa sa mga may utang sa 
kaniyang panginoon, ay sinabi niya sa una, Gaano 
ang utang mo sa aking panginoon? 

At sinabi niya, Isang daang takal na langis. At 
sinabi niya sa kaniya, Abutin mo ang iyong 
kasulatan, at maupo kang madali at isulat mong 
limangpu. 

Nang magkagayon ay sinabi niya sa iba, At ikaw, 
gaano ang utang mo? At sinabi niya, Isang daang 
takal na trigo. Sinabi niya sa kaniya, Abutin mo 
ang iyong kasulatan, at isulat mong walongpu. 

At pinuri ng kaniyang panginoon ang lilong 
katiwala, sapagka't siya'y gumawang may 
katalinuhan: sapagka't ang mga anak ng 
sanglibutang ito, sa kanilang sariling lahi, ay 
matatalino kay sa mga anak ng ilaw. 

At sinabi ko sa inyo, Makipagkaibigan kayo sa 
pamamagitan ng kayamanan ng kasamaan; upang, kung 
kayo'y magkulang, ay kanilang tanggapin kayo sa 
mga walang hanggang tabernakulo. 

Ang mapagtapat sa kakaunti ay mapagtapat din naman 
sa marami: at ang di matuwid sa kakaunti ay di rin 
naman matuwid sa marami. 

Kung kayo nga'y di naging mapagtapat sa masamang 
kayamanan, sino nga ang magkakatiwala sa inyo ng 
mga tunay na kayamanan? 

At kung di kayo naging mapagtapat sa kayamanan ng 
iba, sino ang sa inyo'y magbibigay ng sa inyong 
sarili. 

Walang aliping makapaglilingkod sa dalawang 
panginoon: sapagka't kapopootan niya ang isa, at 
iibigin ang ikalawa; o di kaya'y magtatapat sa 
isa, at pawawalang halaga ang ikalawa. Hindi kayo 
makapaglilingkod sa Dios at sa mga kayamanan. 

At ang mga Fariseo, na pawang maibigin sa salapi, 
ay nangakikinig ng lahat ng mga bagay na ito; at 
siya'y tinutuya nila. 

At sinabi niya sa kanila, Kayo ang 
nangagaaring-ganap sa inyong sarili sa paningin ng 
mga tao; datapuwa't nakikilala ng Dios ang inyong 
mga puso; sapagka't ang dinadakila ng mga tao ay 
kasuklamsuklam sa paningin ng Dios. 

Ang kautusan at ang mga propeta ay nanatili 
hanggang kay Juan: mula noo'y ang evangelio ng 
kaharian ng Dios ay ipinangangaral, at ang bawa't 
tao ay pumapasok doon na nagpipilit. 

Nguni't lubhang magaan pa ang mangawala ang langit 
at ang lupa, kay sa mahulog ang isang kudlit ng 
kautusan. 

Ang bawa't lalaki na inihihiwalay ang kaniyang 
asawa, at magasawa sa iba, ay nagkakasala ng 
pangangalunya: at ang magasawa sa babaing 
inihiwalay ng kaniyang asawa ay nagkakasala ng 
pangangalunya. 

Mayroon ngang isang taong mayaman, at siya'y 
nagdaramit ng kulay ube at maselang lino, at sa 
araw-araw ay kumakain ng sagana: 

At isang pulubi na ang pangala'y Lazaro, lipos ng 
mga sugat, ay inilalagay sa kaniyang pintuan, 

At naghahangad na mapakain ng mga mumo na 
nangahuhulog mula sa dulang ng mayaman; oo, at 
lumapit pati ang mga aso at hinihimuran ang 
kaniyang mga sugat. 

At nangyari, na namatay ang pulubi at siya'y 
dinala ng mga anghel sa sinapupunan ni Abraham: at 
namatay naman ang mayaman, at inilibing. 

At sa Hades na nasa mga pagdurusa ay itiningin 
niya ang kaniyang mga mata, at natanaw sa malayo 
si Abraham, at si Lazaro ay nasa kaniyang 
sinapupunan. 

At siya'y sumigaw at sinabi, Amang Abraham, maawa 
ka sa akin, at suguin mo si Lazaro, upang itubog 
niya sa tubig ang dulo ng kaniyang daliri, at 
palamigin ang aking dila; sapagka't naghihirap ako 
sa alab na ito. 

Datapuwa't sinabi ni Abraham, Anak, alalahanin mo 
na ikaw ay tumanggap ng iyong mabubuting bagay sa 
iyong pamumuhay, at si Lazaro sa gayon ding paraan 
ay masasamang bagay: datapuwa't ngayon, ay inaaliw 
siya rini, at ikaw ay nasa kahirapan. 

At bukod sa lahat ng ito, ay may isang malaking 
banging nakalagay sa pagitan namin at ninyo, upang 
ang mga magibig tumawid buhat dini hanggang sa 
inyo ay hindi maari, at gayon din walang makatawid 
mula diyan hanggang sa amin. 

At sinabi niya, Ipinamamanhik ko nga sa iyo, ama, 
na suguin mo siya sa bahay ng aking ama; 

Sapagka't ako'y may limang kapatid na lalake; 
upang sa kanila'y patotohanan niya, baka pati 
sila'y mangaparito sa dakong ito ng pagdurusa. 

Datapuwa't sinabi ni Abraham, Nasa kanila si 
Moises at ang mga propeta; bayaang sila'y 
pakinggan nila. 

At sinabi niya, Hindi amang Abraham: datapuwa't 
kung ang isang mula sa mga patay ay makaparoon sa 
kanila, sila'y mangagsisisi. 

At sinabi niya sa kaniya, Kung di nila 
pinakikinggan si Moises at ang mga propeta, ay di 
rin mangahihikayat sila, kahit ang isa'y magbangon 
sa mga patay. 

At sinabi niya sa kaniyang mga alagad Hindi 
mangyayari na di dumating ang mga kadahilanan ng 
pagkakatisod; datapuwa't sa aba niyaong 
pinanggalingan. 

Mabuti pa sa kaniya kung bitinan ang kaniyang leeg 
ng isang gilingang bato, at siya'y ihagis sa 
dagat, kay sa siya'y magpatisod sa isa sa maliliit 
na ito. 

Mangagingat kayo sa inyong sarili: kung magkasala 
ang iyong kapatid, sawayin mo siya; at kung siya'y 
magsisi, patawarin mo siya. 

At kung siya'y makapitong magkasala sa isang araw 
laban sa iyo, at makapitong magbalik sa iyo na 
sasabihin, Pinagsisisihan ko; patawarin mo siya. 

At sinabi ng mga apostol sa Panginoon, Dagdagan mo 
ang pananampalataya namin. 

At sinabi ng Panginoon, Kung mangagkaroon kayo ng 
pananampalataya na kasing laki ng isang butil ng 
binhi ng mostasa, sasabihin ninyo sa puno ng 
sikomorong ito, Mabunot ka, at matanim ka sa 
dagat; at kayo'y tatalimahin. 

Datapuwa't sino sa inyo, ang may isang aliping 
nagaararo o nagaalaga ng mga tupa, na pagbabalik 
niyang galing sa bukid ay magsasabi sa kaniya, 
Parito ka agad at maupo ka sa dulang ng pagkain; 

At hindi sasabihin sa kaniya, Ipaghanda mo ako ng 
mahahapunan, at magbigkis ka, at paglingkuran mo 
ako, hanggang sa ako'y makakain at makainom; at 
saka ka kumain at uminom? 

Nagpapasalamat baga siya sa alipin sapagka't 
ginawa ang iniutos sa kaniya? 

Gayon din naman kayo, pagka nangagawa na ninyo ang 
lahat ng mga bagay na sa inyo'y iniutos, inyong 
sabihin, Mga aliping walang kabuluhan kami; ginawa 
namin ang katungkulan naming gawin. 

At nangyari, na samantalang sila'y napapatungo sa 
Jerusalem, na siya'y nagdaraan sa mga hangganan ng 
Samaria at Galilea. 

At sa pagpasok niya sa isang nayon, ay sinalubong 
siya ng sangpung lalaking ketongin, na nagsitigil 
sa malayo: 

At sila'y nagsisigaw na nagsisipagsabi, Jesus, 
Guro, maawa ka sa amin. 

At pagkakita niya sa kanila, ay sinabi niya sa 
kanila, Magsihayo kayo at kayo'y pakita sa mga 
saserdote. At nangyari, na samantalang sila'y 
nagsisiparoon, ay nangalinis sila. 

At isa sa kanila, nang makita niyang siya'y 
gumaling, ay nagbalik, na niluluwalhati ang Dios 
ng malakas na tinig; 

At siya'y nagpatirapa sa kaniyang paanan, na 
nagpapasalamat sa kaniya: at siya'y isang 
Samaritano. 

At pagsagot ni Jesus ay nagsabi, Hindi baga sangpu 
ang nagsilinis? datapuwa't saan nangaroon ang 
siyam? 

Walang nagbalik upang lumuwalhati sa Dios, kundi 
itong taga ibang lupa? 

At sinabi niya sa kaniya, Magtindig ka, at yumaon 
ka sa iyong lakad: pinagaling ka ng iyong 
pananampalataya. 

At palibhasa'y tinanong siya ng mga Fariseo, kung 
kailan darating ang kaharian ng Dios, ay sinagot 
niya sila at sinabi, Ang kaharian ng Dios ay hindi 
paririto na mapagkikita: 

Ni sasabihin man nila, Naririto! o Naririyan! 
sapagka't narito, ang kaharian ng Dios ay nasa 
loob ninyo. 

At sinabi niya sa mga alagad, Darating ang mga 
araw, na hahangarin ninyong makita ang isa sa mga 
araw ng Anak ng tao, at hindi ninyo makikita. 

At sasabihin nila sa inyo, Naririyan! Naririto! 
huwag kayong magsisiparoon, ni magsisisisunod man 
sa kanila: 

Sapagka't gaya ng kidlat, na pagkislap buhat sa 
isang panig ng silong ng langit, ay nagliliwanag 
hanggang sa kabilang panig ng silong ng langit; 
gayon din naman ang Anak ng tao sa kaniyang 
kaarawan. 

Datapuwa't kailangan muna siyang magbata ng 
maraming bagay at itakuwil ng lahing ito. 

At kung paano ang nangyari sa mga kaarawan ni Noe, 
ay gayon din naman ang mangyayari sa mga kaarawan 
ng Anak ng tao. 

Sila'y nagsisikain, sila'y nagsisiinom, sila'y 
nangagaasawa, at sila'y pinapagaasawa, hanggang sa 
araw na pumasok sa daong si Noe, at dumating ang 
paggunaw, at nilipol silang lahat. 

Gayon din naman kung paano ang nangyari sa mga 
kaarawan ni Lot; sila'y nagsisikain, sila'y 
nagsisiinom, sila'y nagsisibili, sila'y 
nangagbibili, sila'y nangagtatanim, sila'y 
nangagtatayo ng bahay. 

Datapuwa't nang araw na umalis sa Sodoma si Lot, 
ay umulan mula sa langit ng apoy at asupre, at 
nilipol silang lahat: 

Gayon din naman ang mangyayari sa araw na ang Anak 
ng tao ay mahayag. 

Sa araw na yaon, ang mapapasa bubungan, at nasa 
bahay ng kaniyang mga pag-aari, ay huwag silang 
manaog upang kunin: at ang nasa bukid ay gayon 
din, huwag siyang umuwi. 

Alalahanin ninyo ang asawa ni Lot. 

Sinomang nagsisikap ingatan ang kaniyang buhay ay 
mawawalan nito: datapuwa't ang sinomang mawalan ng 
kaniyang buhay ay maiingatan yaon. 

Sinasabi ko sa inyo, Sa gabing yaon ay dalawang 
lalake ang sasa isang higaan; ang isa'y kukunin, 
at ang isa'y iiwan. 

Magkasamang gigiling ang dalawang babae; kukunin 
ang isa, at ang isa'y iiwan. 

Mapapasa bukid ang dalawang lalake; ang isa'y 
kukunin at ang isa'y iiwan. 

At pagsagot nila ay sinabi sa kaniya, Saan, 
Panginoon? At sinabi niya sa kanila, Kung saan 
naroon ang bangkay ay doon din naman magkakatipon 
ang mga uwak. 

At sinalita niya sa kanila ang isang talinghaga, 
na sila'y dapat magsipanalanging lagi, at huwag 
manganglupaypay; 

Na sinasabi, May isang hukom sa isang bayan, na 
hindi natatakot sa Dios, at walang taong 
pinagpipitaganan: 

At sa bayang yaon ay may isang babaing bao; at 
siya'y naparoroong madalas sa kaniya, na sinasabi, 
Iganti mo ako sa aking kaalit. 

At may ilang panahon na siya'y tumatanggi: 
datapuwa't pagkatapos ay sinabi sa kaniyang 
sarili, Bagaman di ako natatakot sa Dios, at di 
nagpipitagan sa tao: 

Gayon man, sapagka't nililigalig ako ng baong ito, 
ay igaganti ko siya, baka niya ako bagabagin ng 
kapaparito. 

At sinabi ng Panginoon, Pakinggan ninyo ang sinabi 
ng likong hukom. 

At hindi baga, igaganti ng Dios ang kaniyang mga 
hirang, na sumisigaw sa kaniya sa araw at gabi, at 
siya'y may pagpapahinuhod sa kanila? 

Sinasabi ko sa inyo, na sila'y madaling igaganti 
niya. Gayon ma'y pagparito ng Anak ng tao, 
makakasumpong kaya siya ng pananampalataya sa 
lupa? 

At kaniyang sinalita naman ang talinghagang ito sa 
nagsisiasa sa kanilang sarili, na nangagpapanggap 
na sila'y matutuwid, at pinawawalang halaga ang 
lahat ng mga iba: 

May dalawang lalaking nagsipanhik sa templo upang 
magsipanalangin; ang isa'y Fariseo, at ang isa'y 
maniningil ng buwis. 

Ang Fariseo ay nakatayo at nanalangin sa kaniyang 
sarili ng ganito, Dios, pinasasalamatan kita, na 
hindi ako gaya ng ibang mga tao, na mga 
manglulupig, mga liko, mga mapangalunya, o hindi 
man lamang gaya ng maniningil ng buwis na ito. 

Makalawa akong nagaayuno sa isang linggo; 
nagbibigay ako ng ikapu ng lahat kong kinakamtan. 

Datapuwa't ang maniningil ng buwis, na nakatayo sa 
malayo, ay ayaw na itingin man lamang ang kaniyang 
mga mata sa langit, kundi dinadagukan ang kaniyang 
dibdib, na sinasabi, Dios, ikaw ay mahabag sa 
akin, na isang makasalanan. 

Sinasabi ko sa inyo, Nanaog at umuwi sa kaniyang 
bahay ang taong ito na inaaaringganap kay sa isa: 
sapagka't ang bawa't nagmamataas sa kaniyang 
sarili ay mabababa; datapuwa't ang nagpapakababa 
sa kaniyang sarili ay matataas. 

At dinala naman nila sa kaniya ang kanilang mga 
sanggol, upang kaniyang hipuin sila; datapuwa't 
nang mangakita ito ng mga alagad, ay sila'y 
sinaway nila. 

Datapuwa't pinalapit sila ni Jesus sa kaniya, na 
sinasabi, Pabayaan ninyong magsilapit sa akin ang 
maliliit na bata, at huwag ninyo silang 
pagbawalan: sapagka't sa mga ganito nauukol ang 
kaharian ng Dios. 

Katotohanang sinasabi ko sa inyo, Sinomang hindi 
tumanggap ng kaharian ng Dios na gaya ng isang 
maliit na bata, ay hindi siya papasok doon sa 
anomang paraan. 

At tinanong siya ng isang pinuno, na sinasabi, 
Mabuting Guro, anong gagawin ko upang magmana ng 
walang hanggang buhay? 

At sinabi sa kaniya ni Jesus, Bakit mo ako 
tinatawag na mabuti? walang mabuti, kundi isa, ang 
Dios lamang. 

Talastas mo ang mga utos, Huwag kang mangalunya, 
Huwag kang pumatay, Huwag kang magnakaw, Huwag 
kang sumaksi sa di katotohanan, Igalang mo ang 
iyong ama at ina. 

At sinabi niya, Ginanap ko ang lahat ng mga bagay 
na ito buhat pa sa aking pagkabata. 

At nang marinig ito ni Jesus, ay sinabi niya sa 
kaniya, Isang bagay pa ang kulang sa iyo: ipagbili 
mo ang lahat mong tinatangkilik, at ipamahagi mo 
sa mga dukha, at magkakaroon ka ng kayamanan sa 
langit: at pumarito ka, sumunod ka sa akin. 

Datapuwa't nang marinig niya ang mga bagay na ito, 
siya'y namanglaw na lubha; sapagka't siya'y 
totoong mayaman. 

At sa pagmamasid sa kaniya ni Jesus ay sinabi, 
Pagkahiraphirap na makapasok sa kaharian ng Dios 
ang mga may kayamanan! 

Sapagka't magaan pa sa isang kamelyo ang pumasok 
sa butas ng isang karayom, kay sa isang taong 
mayaman na pumasok sa kaharian ng Dios. 

At sinabi ng mga nakarinig nito, Sino nga kaya ang 
makaliligtas? 

Datapuwa't sinabi niya, Ang mga bagay na di 
mangyayari sa mga tao ay may pangyayari sa Dios. 

At sinabi ni Pedro, Narito, iniwan namin ang aming 
sarili, at nagsisunod sa iyo. 

At sinabi niya sa kanila, Katotohanang sinasabi ko 
sa inyo, Walang taong nagiwan ng bahay, o asawang 
babae, o mga kapatid, o mga magulang o mga anak, 
dahil sa kaharian ng Dios, 

Na di tatanggap ng makapupung higit sa panahong 
ito, at sa sanglibutang darating, ng walang 
hanggang buhay. 

At isinama niya ng bukod ang labingdalawa, at sa 
kanila'y sinabi, Narito, nagsisiahon tayo sa 
Jerusalem, at ang lahat ng mga bagay na isinulat 
ng mga propeta ay mangagaganap sa Anak ng tao. 

Sapagka't siya'y ibibigay sa mga Gentil, at siya'y 
aalimurahin, at duduwahaginin, at luluraan. 

At kanilang papaluin at papatayin siya: at sa 
ikatlong araw ay muling magbabangon siya. 

At wala silang napagunawa sa mga bagay na ito; at 
ang sabing ito ay nalingid sa kanila, at hindi 
nila napagtalastas ang sinabi. 

At nangyari, na nang nalalapit na sila sa Jerico, 
isang bulag ay nakaupo sa tabi ng daan na 
nagpapalimos: 

At pagkarinig na nagdaraan ang maraming tao, ay 
itinanong niya kung ano ang ibig sabihin noon. 

At sinabi nila sa kaniya, na nagdaraan si Jesus na 
taga Nazaret. 

At siya'y nagsisigaw, na sinasabi, Jesus, ikaw na 
anak ni David, mahabag ka sa akin. 

At siya'y sinaway ng nangasa unahan, upang siya'y 
tumahimik: datapuwa't siya'y lalong nagsisigaw, 
Ikaw na anak ni David, mahabag ka sa akin. 

At si Jesus ay tumigil, at ipinagutos na dalhin 
siya sa kaniya: at nang mailapit siya, ay 
itinanong niya sa kaniya, 

Anong ibig mo na sa iyo'y gawin ko? At sinabi 
niya, Panginoon, na tanggapin ko ang aking 
paningin. 

At sinabi sa kaniya ni Jesus, Tanggapin mo ang 
iyong paningin: pinagaling ka ng pananampalataya 
mo. 

At pagdaka'y tinanggap niya ang kaniyang paningin, 
at sumunod sa kaniya, na niluluwalhati ang Dios: 
at pagkakita nito ng buong bayan, ay nangagpuri sa 
Dios. 

At siya'y pumasok at nagdaan sa Jerico. 

At narito, isang lalake na tinatawag sa pangalang 
Zaqueo; at siya'y isang puno ng mga maniningil ng 
buwis, at siya'y mayaman. 

At pinagpipilitan niyang makita si Jesus kung sino 
kaya siya; at hindi mangyari, dahil sa maraming 
tao, sapagka't siya'y pandak. 

At tumakbo siya sa unahan, at umakyat sa isang 
punong kahoy na sikomoro upang makita siya: 
sapagka't siya'y magdaraan sa daang yaon. 

At nang dumating si Jesus sa dakong yaon, ay 
siya'y tumingala, at sinabi sa kaniya, Zaqueo, 
magmadali ka, at bumaba ka; sapagka't ngayo'y 
kinakailangang ako'y tumuloy sa bahay mo. 

At siya'y nagmadali, at bumaba, at tinanggap 
siyang may tuwa. 

At nang makita nila ito, ay nangagbulongbulungan 
silang lahat, na nangagsasabi, Siya'y pumasok na 
nanunuluyan sa isang taong makasalanan. 

At si Zaqueo ay nagtindig, at sinabi sa Panginoon, 
Narito, Panginoon, ang kalahati ng aking mga 
pag-aari ay ibinibigay ko sa mga dukha; at kung 
sakali't nakasingil akong may daya sa kanino mang 
tao, ay isinasauli ko ng makaapat. 

At sinabi sa kaniya ni Jesus, Dumating sa bahay na 
ito ngayon ang pagkaligtas, sapagka't siya'y anak 
din naman ni Abraham. 

Sapagka't ang Anak ng tao ay naparito upang 
hanapin at iligtas ang nawala. 

At samantalang pinakikinggan nila ang mga bagay na 
ito, ay dinugtungan niya at sinalita ang isang 
talinghaga, sapagka't siya'y malapit na sa 
Jerusalem, at sapagka't kanilang inakala na 
pagdaka'y mahahayag ang kaharian ng Dios. 

Sinabi nga niya, Isang mahal na tao ay naparoon sa 
isang malayong lupain, upang tumanggap ng isang 
kaharian na ukol sa kaniyang sarili, at magbalik. 

At tinawag niya ang sangpu sa kaniyang mga alipin 
at binigyan sila ng sangpung mina, at sinabi sa 
kanila, Ipangalakal ninyo ito hanggang sa ako'y 
dumating. 

Datapuwa't kinapopootan siya ng kaniyang mga 
mamamayan, at ipinahabol siya sa isang sugo, na 
nagsasabi, Ayaw kami na ang taong ito'y maghari pa 
sa amin. 

At nangyari, na nang siya'y muling magbalik, nang 
matanggap na ang kaharian, ay ipinatawag niya sa 
kaniyang harapan ang mga aliping yaon, na binigyan 
niya ng salapi, upang maalaman niya kung gaano ang 
kanilang tinubo sa pangangalakal. 

At dumating sa harapan niya ang una, na nagsasabi, 
Panginoon, nagtubo ang iyong mina ng sangpung mina 
pa. 

At sinabi niya sa kaniya, Mabuting gawa, ikaw na 
mabuting alipin: sapagka't nagtapat ka sa 
kakaunti, magkaroon ka ng kapamahalaan sa sangpung 
bayan. 

At dumating ang ikalawa, na nagsasabi, Panginoon, 
nagtubo ang iyong mina ng limang mina. 

At sinabi niya sa kaniya, Magkaroon ka naman ng 
kapamahalaan sa limang bayan. 

At dumating ang iba pa, na nagsasabi, Panginoon, 
narito ang iyong mina, na aking itinago sa isang 
panyo: 

Dahil sa ako'y natakot sa iyo, sapagka't ikaw ay 
taong mabagsik kinukuha mo ang hindi mo inilagay, 
at ginagapas mo ang hindi mo inihasik. 

Sinabi niya sa kaniya, Sa sariling bibig mo kita 
hinahatulan ikaw na masamang alipin. Nalalaman mo 
na ako'y taong mabagsik, na kumukuha ng hindi ko 
inilagay, at gumagapas ng hindi ko inihasik; 

Kung gayon, bakit hindi mo inilagay ang salapi ko 
sa bangko, at nang sa aking pagbalik ay mahingi ko 
yaon pati ng tinubo? 

At sinabi niya sa mga nahaharap, Alisin ninyo sa 
kaniya ang mina, at ibigay ninyo sa may sangpung 
mina. 

At sinabi nila sa kaniya, Panginoon, siya'y 
mayroong sangpung mina. 

Sinasabi ko sa inyo, na bibigyan ang bawa't 
mayroon; datapuwa't ang wala, pati ng nasa kaniya 
ay aalisin sa kaniya. 

Datapuwa't itong aking mga kaaway, na ayaw na 
ako'y maghari sa kanila, ay dalhin ninyo rito, at 
patayin ninyo sila sa harapan ko. 

At nang masabi niyang gayon, ay nagpatuloy siya sa 
unahan, na umahon sa Jerusalem. 

At nangyari, na nang siya'y malapit na sa Betfage 
at Betania, sa bundok na tinatawag na Olivo, ay 
sinugo niya ang dalawa sa kaniyang mga alagad, 

Na sinasabi, Magsiyaon kayo sa inyong lakad sa 
katapat na nayon; sa pagpasok ninyo roon, ay 
masusumpungan ninyo ang isang nakatali na batang 
asno, na hindi pa nasasakyan ng sinomang tao: 
kalagin ninyo siya, at dalhin ninyo siya rito. 

At kung may sinomang tumanong sa inyo, Bakit ninyo 
kinakalag iyan? ganito ang inyong sasabihin, 
Kinakailangan siya ng Panginoon. 

At nagsiparoon ang mga sugo at nasumpungan ng ayon 
sa sinabi niya sa kanila. 

At nang kinakalag nila ang batang asno, ay sinabi 
sa kanila ng mga mayari niyaon, Bakit kinakalag 
ninyo ang batang asno? 

At sinabi nila, Kinakailangan siya ng Panginoon. 

At dinala nila siya kay Jesus: at inilagay nila 
ang kanilang mga damit sa ibabaw ng batang asno, 
at isinakay nila si Jesus sa ibabaw noon. 

At samantalang siya'y lumalakad, ay inilalatag 
nila ang kanilang mga damit sa daan. 

At nang nalalapit siya sa libis ng bundok ng mga 
Olivo, ang buong karamihan ng mga alagad ay 
nangagpasimulang mangagkatuwa at mangagpuri sa 
Dios ng malakas na tinig dahil sa lahat ng mga 
gawang makapangyarihan na kanilang mangakita. 

Na sinasabi, Mapalad ang Hari na pumaparito sa 
pangalan ng Panginoon: kapayapaan sa langit, at 
kaluwalhatian sa kataastaasan. 

At ilan sa mga Fariseo na mula sa karamihan ay 
nangagsabi sa kaniya, Guro, sawayin mo ang iyong 
mga alagad. 

At sumagot siya at nagsabi, Sinasabi ko sa inyo na 
kung hindi mangagsiimik ang mga ito, ang mga 
bato'y sisigaw. 

At nang malapit na siya, nakita niya ang bayan, at 
ito'y kaniyang tinangisan, 

Na sinasabi, Kung sa araw na ito ay nakilala mo 
sana, sa iyong sarili, ang mga bagay na nauukol sa 
iyong kapayapaan! datapuwa't ngayo'y pawang 
nangatatago sa iyong mga mata. 

Sapagka't darating sa iyo ang mga araw, na 
babakuran ka ng kuta ng mga kaaway mo, at 
kukubkubin ka, at gigipitin ka sa magkabikabila, 

At ilulugso ka sa lupa, at ang mga anak mo na nasa 
loob mo; at sa iyo'y hindi sila magiiwan ng bato 
sa ibabaw ng kapuwa bato; sapagka't hindi mo 
nakilala ang panahon ng sa iyo'y pagdalaw. 

At pumasok siya sa templo, at pinasimulang itaboy 
sa labas ang mga nangagbibili, 

Na sinasabi sa kanila, Nasusulat nga, At ang aking 
bahay ay magiging bahay-panalanginan: datapuwa't 
ginawa ninyong yungib ng mga tulisan. 

At nagtuturo siya arawaraw sa templo. Datapuwa't 
ang mga pangulong saserdote, at ang mga eskriba, 
at ang mga taong pangunahin sa bayan ay 
nangagsisikap na siya'y patayin: 

At di nila masumpungan kung ano ang kanilang 
magagawa; sapagka't natitigilan ang buong bayan sa 
pakikinig sa kaniya. 

At nangyari, sa isa sa mga araw, samantalang 
tinuturuan niya ang bayan sa templo, at 
ipinangangaral ang evangelio, na nagsilapit sa 
kaniya ang mga saserdote, at ang mga eskriba pati 
ng matatanda; 

At sila'y nangagsalita, na nangagsasabi sa kaniya, 
Sabihin mo sa amin: Sa anong kapamahalaan ginagawa 
mo ang mga bagay na ito? o sino ang nagbigay sa 
iyo ng kapamahalaang ito? 

At siya'y sumagot, at sinabi sa kanila, Tatanungin 
ko naman kayo ng isang tanong; at sabihin ninyo sa 
akin: 

Ang bautismo ni Juan, ay mula baga sa langit, o sa 
mga tao? 

At sila'y nangagkatuwiranan, na nangagsasabi, Kung 
sabihin natin, Mula sa langit; ay sasabihin niya, 
Bakit hindi ninyo siya pinaniwalaan? 

Datapuwa't kung sabihin natin, Mula sa mga tao; ay 
babatuhin tayo ng buong bayan, sapagka't sila'y 
nanganiniwala na si Juan ay propeta. 

At sila'y nagsisagot, na hindi nila nalalaman kung 
saan mula. 

At sinabi sa kanila ni Jesus, Hindi ko rin naman 
sasabihin sa inyo kung sa anong kapamahalaan 
ginagawa ko ang mga bagay na ito. 

At siya'y nagpasimulang magsabi sa bayan ng 
talinghagang ito: Nagtanim ang isang tao ng isang 
ubasan, at ipinagkatiwala sa mga magsasaka, at 
napasa ibang lupain na mahabang panahon. 

At sa kapanahunan ay nagsugo siya ng isang alipin 
sa mga magsasaka, upang siya'y bigyan ng bunga ng 
ubas: datapuwa't hinampas siya ng mga magsasaka, 
at pinauwing walang dala. 

At nagsugo pa siya ng ibang alipin: at ito nama'y 
kanilang hinampas, at inalimura, at pinauwing 
walang dala. 

At nagsugo pa siya ng ikatlo: at kanila ring 
sinugatan ito, at pinalayas. 

At sinabi ng panginoon ng ubasan, Anong gagawin 
ko? aking susuguin ang minamahal kong anak; 
marahil siya'y igagalang nila. 

Datapuwa't nang makita siya ng mga magsasaka, ay 
nangagsangusapan sila, na sinasabi, Ito ang 
tagapagmana; atin siyang patayin upang ang mana ay 
maging atin. 

At itinaboy nila siya sa ubasan, at pinatay siya. 
Ano nga kaya ang gagawin sa kanila ng panginoon ng 
ubasan? 

Paroroon siya at pupuksain niya ang mga 
magsasakang ito, at ibibigay ang ubasan sa mga 
iba. At nang marinig nila ito, ay sinabi nila, 
Huwag nawang mangyari. 

Datapuwa't kaniyang tinitigan sila, at sinabi, Ano 
nga baga ito na nasusulat, Ang batong itinakuwil 
ng nangagtatayo ng gusali. Ay siya ring ginawang 
pangulo sa panulok? 

Ang bawa't mahulog sa ibabaw ng batong yaon ay 
madudurog; datapuwa't sinomang kaniyang 
malagpakan, ay kaniyang pangangalating gaya ng 
alabok. 

At pinagsisikapan siyang hulihin sa oras ding yaon 
ng mga eskriba at ng mga pangulong saserdote; at 
sila'y nangatatakot sa bayan: sapagka't nahalata 
nila na sinabi niya ang talinghagang ito laban sa 
kanila. 

At siya'y inaabangan nila, at sila'y nangagsugo ng 
mga tiktik, na nangagpakunwaring mga matuwid, 
upang siya'y mahuli sa kaniyang salita, na siya'y 
maibigay sa pamiminuno at sa kapamahalaan ng 
gobernador. 

At kanilang tinanong siya, na sinasabi, Guro, 
nalalaman namin na ikaw ay nagsasabi at nagtuturo 
ng matuwid, at wala kang itinatanging tao, kundi 
itinuturo mo ang katotohanan ng daan ng Dios. 

Matuwid bagang kami ay bumuwis kay Cesar, o hindi? 

Datapuwa't napagkilala niya ang kanilang lalang, 
at sinabi sa kanila, 

Pagpakitaan ninyo ako ng isang denario. Kanino ang 
larawan at ang nasusulat dito? At sinabi nila, Kay 
Cesar. 

At sinabi niya sa kanila, Kung gayo'y ibigay ninyo 
kay Cesar ang kay Cesar, at ang sa Dios ang sa 
Dios. 

At sila'y hindi nakahuli sa kaniyang mga 
pananalita sa harap ng bayan: at sila'y 
nanganggilalas sa kaniyang sagot, at hindi 
nangagsiimik. 

At may lumapit sa kaniyang ilan sa mga Saduceo, na 
nagsisipagsabi na walang pagkabuhay na maguli; 

At kanilang itinanong sa kaniya, na sinasabi, 
Guro, isinulat sa amin ni Moises, na kung ang 
kapatid na lalake ng isang lalake ay mamatay, na 
may asawa, at siya'y walang anak, ay kunin ng 
kaniyang kapatid ang asawa, at bigyang anak ang 
kaniyang kapatid. 

Mayroon ngang pitong lalaking magkakapatid: at 
nagasawa ang panganay, at namatay na walang anak; 

At ang pangalawa: 

At ang pangatlo'y nagasawa sa bao; at gayon din 
ang pito naman ay hindi nagiwan ng mga anak, at 
nangamatay. 

Pagkatapos ay namatay naman ang babae. 

Sa pagkabuhay na maguli nga, kanino sa kanila 
magiging asawa kaya ang babaing yaon? sapagka't 
siya'y naging asawa ng pito. 

At sinabi sa kanila ni Jesus, Nagsisipagasawa ang 
mga anak ng sanglibutang ito, at pinapagaasawa: 

Datapuwa't ang mga inaaring karapatdapat magkamit 
ng sanlibutang yaon, at ng pagkabuhay na maguli sa 
mga patay, ay hindi mangagaasawa, ni 
papagaasawahin: 

Sapagka't hindi na sila maaaring mangamatay pa: 
sapagka't kahalintulad na sila ng mga anghel; at 
sila'y mga anak ng Dios, palibhasa'y mga anak ng 
pagkabuhay na maguli. 

Datapuwa't tungkol sa pagbabangon ng mga patay, ay 
ipinakilala rin naman ni Moises sa Mababang punong 
kahoy, nang tinawag niya ang Panginoon na Dios ni 
Abraham, at Dios ni Isaac, at Dios ni Jacob. 

Siya nga'y hindi Dios ng mga patay, kundi ng mga 
buhay: sapagka't nangabubuhay sa kaniya ang lahat. 

At pagsagot ng ilan sa mga eskriba, ay nangagsabi, 
Guro, mabuti ang pagkasabi mo. 

Sapagka't hindi na nga sila nangahas tumanong pa 
sa kaniya ng anomang tanong. 

At kaniyang sinabi sa kanila, Paanong sinasabi 
nila na ang Cristo ay anak ni David? 

Sapagka't si David din ang nagsasabi sa aklat ng 
Mga Awit, Sinabi ng Panginoon sa aking Panginoon; 
Maupo ka sa aking kanan, 

Hanggang sa gawin ko ang iyong mga kaaway na 
tuntungan ng iyong mga paa. 

Dahil dito tinatawag siyang Panginoon ni David, at 
paanong siya'y anak niya? 

At sinabi niya sa kaniyang mga alagad, na 
naririnig ng buong bayan, 

Mangagingat kayo sa mga eskriba na ibig magsilakad 
na may mahahabang damit, at iniibig nila ang 
sila'y pagpugayan sa mga pamilihan, at ang mga 
pangulong upuan sa mga sinagoga, at ang mga 
pangulong dako sa mga pigingan; 

Na sinasakmal nila ang mga bahay ng mga babaing 
bao, at sa pagpakunwaring banal ay nanalangin ng 
mahaba: ang mga ito'y tatanggap ng lalong malaking 
kahatulan. 

At siya'y tumunghay, at nakita ang mga taong 
mayayaman na nangaghuhulog ng kanilang mga alay sa 
kabangyaman. 

At nakita niya ang isang dukhang babaing bao na 
doo'y naghuhulog ng dalawang lepta. 

At sinabi niya, Sa katotohana'y sinasabi ko sa 
inyo, Ang dukhang babaing baong ito ay naghulog ng 
higit kay sa kanilang lahat. 

Sapagka't ang lahat ng mga yaon ay nangaghulog sa 
mga alay ng sa kanila'y labis; datapuwa't siya, sa 
kaniyang kasalatan ay inihulog ang buong kaniyang 
ikabubuhay na nasa kaniya. 

At samantalang sinasalita ng ilan ang tungkol sa 
templo, kung paanong ito'y pinalamutihan ng 
magagandang bato at mga hain, ay kaniyang sinabi, 

Tungkol sa mga bagay na ito na inyong nangakikita, 
ay darating ang mga araw, na walang maiiwan ditong 
isang bato sa ibabaw ng kapuwa bato, na hindi 
ibabagsak. 

At kanilang itinanong sa kaniya, na sinasabi, 
Guro, kailan nga mangyayari ang mga bagay na ito? 
At ano ang magiging tanda pagka malapit ng 
mangyari ang mga bagay na ito? 

At sinabi niya, Mangagingat kayo na huwag kayong 
mangailigaw: sapagka't marami ang paririto sa 
aking pangalan, na mangagsasabi, Ako ang Cristo; 
at, Malapit na ang panahon: huwag kayong 
magsisunod sa kanila. 

At pagka kayo'y nangakarinig ng mga digmaan at mga 
kaguluhan, ay huwag kayong mangasindak: sapagka't 
kinakailangang mangyari muna ang mga bagay na ito; 
datapuwa't hindi pa malapit ang wakas. 

Nang magkagayo'y sinabi niya sa kanila, 
Magtitindig ang isang bansa laban sa bansa, at ang 
isang kaharian laban sa kaharian; 

At magkakaroon ng malalakas na lindol, at sa iba't 
ibang dako ay magkakagutom at magkakasalot; at 
magkakaroon ng mga bagay na kakilakilabot, at ng 
mga dakilang tanda mula sa langit. 

Datapuwa't bago mangyari ang lahat ng mga bagay na 
ito, ay huhulihin kayo, at paguusigin kayo, na 
kayo'y ibibigay sa mga sinagoga at sa mga 
bilangguan, na kayo'y dadalhin sa harapan ng mga 
hari at mga gobernador dahil sa aking pangalan. 

Ito'y magiging patotoo sa inyo. 

Pagtibayin nga ninyo ang inyong mga puso, na huwag 
munang isipin kung paano ang inyong isasagot: 

Sapagka't bibigyan ko kayo ng isang bibig at 
karunungan, na hindi mangyayaring masalangsang o 
matutulan man ng lahat ninyong mga kaalit. 

Datapuwa't kayo'y ibibigay ng kahit mga magulang, 
at mga kapatid, at mga kamaganak, at mga kaibigan; 
at ipapapatay nila ang iba sa inyo. 

At kayo'y kapopootan ng lahat ng mga tao dahil sa 
aking pangalan. 

At hindi mawawala kahit isang buhok ng inyong ulo. 

Sa inyong pagtitiis ay maipagwawagi ninyo ang 
inyong mga kaluluwa. 

Datapuwa't pagka nangakita ninyong nakukubkob ng 
mga hukbo ang Jerusalem, kung magkagayo'y 
talastasin ninyo na ang kaniyang pagkawasak ay 
malapit na. 

Kung magkagayo'y ang mga nasa Judea ay magsitakas 
sa mga bundok; at ang mga nasa loob ng bayan ay 
magsilabas; at ang mga nasa parang ay huwag 
magsipasok sa bayan. 

Sapagka't ito ang mga araw ng paghihiganti, upang 
maganap ang lahat ng mga bagay na nangasusulat. 

Sa aba ng mga nagdadalangtao, at ng mga 
nagpapasuso sa mga araw na yaon! sapagka't 
magkakaroon ng malaking kahapisan sa ibabaw ng 
lupa, at kagalitan sa bayang ito. 

At sila'y mangabubuwal sa pamamagitan ng talim ng 
tabak, at dadalhing bihag sa lahat ng mga bansa: 
at yuyurakan ang Jerusalem ng mga Gentil, hanggang 
sa matupad ang mga panahon ng mga Gentil. 

At magkakaroon ng mga tanda sa araw at buwan at 
mga bituin; at sa lupa'y magkakaroon ng kasalatan 
sa mga bansa, na matitilihan dahil sa ugong ng 
dagat at mga daluyong; 

Magsisipanglupaypay ang mga tao dahil sa takot, at 
dahil sa paghihintay ng mga bagay na darating sa 
ibabaw ng sanglibutan: sapagka't mangangatal ang 
mga kapangyarihan sa mga langit. 

At kung magkagayo'y makikita nila ang Anak ng tao 
na pariritong nasa isang alapaap na may 
kapangyarihan at dakilang kaluwalhatian. 

Datapuwa't kung magpasimulang mangyari ang mga 
bagay na ito, ay magsitingin kayo, at itaas ninyo 
ang inyong mga ulo; sapagka't malapit na ang 
pagkatubos ninyo. 

At sinalita niya sa kanila ang isang talinghaga: 
Masdan ninyo ang puno ng igos at ang lahat ng mga 
punong kahoy: 

Pagka nangagdadahon na sila, ay nakikita ninyo at 
nalalaman ninyo sa inyong sarili na malapit na ang 
tagaraw. 

Gayon din naman kayo, pagka nangakita ninyong 
nangyari ang mga bagay na ito, talastasin ninyo na 
malapit na ang kaharian ng Dios. 

Katotohanang sinasabi ko sa inyo, Hindi lilipas 
ang lahing ito, hanggang sa maganap ang lahat ng 
mga bagay. 

Ang langit at ang lupa ay lilipas: datapuwa't ang 
aking mga salita ay hindi lilipas. 

Datapuwa't mangagingat kayo sa inyong sarili, baka 
mangalugmok ang inyong mga puso sa katakawan, at 
sa kalasingan, at sa mga pagsusumakit ukol sa 
buhay na ito, at dumating na bigla sa inyo ang 
araw na yaon na gaya ng silo: 

Sapagka't gayon darating sa kanilang lahat na 
nangananahan sa ibabaw ng buong lupa. 

Datapuwa't mangagpuyat kayo sa bawa't panahon, na 
mangagsidaing, upang kamtin ninyo ang makatakas sa 
lahat ng mga bagay na ito na mangyayari, at upang 
mangakatayo kayo sa harapan ng Anak ng tao. 

At araw-araw ay nagtuturo siya sa templo; at 
lumalabas gabi-gabi at tumatahan sa bundok na 
tinatawag na Olivo. 

At ang buong bayan ay maagang pumaparoon sa kaniya 
sa templo, upang makinig sa kaniya. 

Malapit na nga ang pista ng mga tinapay na walang 
lebadura, na tinatawag na Paskua. 

At pinagsisikapan ng mga pangulong saserdote at ng 
mga eskriba kung paanong kanilang maipapapatay 
siya; sapagka't nangatatakot sila sa bayan. 

At pumasok si Satanas kay Judas, na tinatawag na 
Iscariote, na kabilang sa labingdalawa. 

At siya'y umalis, at nakipagusap sa mga pangulong 
saserdote at mga punong kawal kung paanong 
maibibigay niya siya sa kanila. 

At sila'y nangagalak, at pinagkasunduang bigyan 
siya ng salapi. 

At pumayag siya, at humanap ng ukol na panahon 
upang kaniyang maibigay siya sa kanila, nang hindi 
kaharap ang karamihan. 

At dumating ang araw ng mga tinapay na walang 
lebadura, na noon ay kinakailangang ihain ang 
paskua. 

At sinugo niya si Pedro at si Juan, na sinasabi, 
Magsihayo kayo at magsipaghanda kayo ng kordero ng 
paskua para sa atin, upang tayo'y magsikain. 

At kanilang sinabi sa kaniya, Saan mo ibig na 
aming ihanda? 

At kaniyang sinabi sa kanila, Narito, pagpasok 
ninyo sa bayan, ay masasalubong ninyo ang isang 
lalake na may dalang isang bangang tubig; sundan 
ninyo siya hanggang sa bahay na kaniyang 
papasukan. 

At sasabihin ninyo sa puno ng sangbahayan, 
Sinasabi ng Guro sa iyo, Saan naroon ang tuluyang 
aking makakanan ng kordero ng paskua na kasalo ng 
aking mga alagad? 

At ituturo niya sa inyo ang isang malaking silid 
sa itaas na nagagayakan: doon ninyo ihanda. 

At nagsiparoon sila, at nasumpungan ayon sa sinabi 
niya sa kanila: at inihanda nila ang kordero ng 
paskua. 

At nang dumating ang oras, ay naupo siya, at ang 
mga apostol ay kasalo niya. 

At sinabi niya sa kanila, Pinakahahangad kong 
kanin na kasalo ninyo ang kordero ng paskuang ito 
bago ako maghirap: 

Sapagka't sinasabi ko sa inyo, Ito'y hindi ko 
kakanin, hanggang sa ito'y maganap sa kaharian ng 
Dios. 

At siya'y tumanggap ng isang saro, at nang siya'y 
makapagpasalamat, ay sinabi niya, Kunin ninyo ito, 
at inyong pagbahabahaginin: 

Sapagka't sinasabi ko sa inyo, na hindi na ako 
iinom mula ngayon ng bunga ng ubas, hanggang sa 
dumating ang kaharian ng Dios. 

At siya'y dumampot ng tinapay, at nang siya'y 
makapagpasalamat, ay kaniyang pinagputolputol, at 
ibinigay sa kanila, na sinasabi, Ito'y aking 
katawan, na ibinibigay dahil sa inyo: gawin ninyo 
ito sa pagaalaala sa akin. 

Gayon din naman ang saro, pagkatapos na makahapon, 
na sinasabi, Ang sarong ito'y ang bagong tipan sa 
aking dugo, na nabubuhos nang dahil sa inyo. 

Datapuwa't narito, ang kamay ng nagkakanulo sa 
akin, ay kasalo ko sa dulang. 

Sapagka't ang Anak ng tao nga ay yayaon, ayon sa 
itinakda: datapuwa't sa aba niyaong taong 
nagkakanulo sa kaniya! 

At sila'y nagpasimulang nangagtanungan sa isa't 
isa, kung sino sa kanila ang gagawa ng bagay na 
ito. 

At nagkaroon naman ng isang pagtatalotalo sa gitna 
nila, kung sino kaya sa kanila ang ibibilang na 
pinakadakila. 

At kaniyang sinabi sa kanila, Ang mga hari ng mga 
Gentil ay napapanginoon sa kanila; at ang mga may 
kapamahalaan sa kanila'y tinatawag na mga 
Tagapagpala. 

Datapuwa't sa inyo'y hindi gayon: kundi bagkus ang 
lalong dakila sa inyo ay maging tulad sa lalong 
bata; at ang nangungulo ay maging gaya ng 
naglilingkod. 

Sapagka't alin ang lalong dakila, ang nakaupo baga 
sa dulang, o ang naglilingkod? hindi baga ang 
nakaupo sa dulang? datapuwa't ako'y nasa gitna 
ninyo na gaya niyaong naglilingkod. 

Datapuwa't kayo ay yaong nagsipanatili sa akin sa 
mga pagtukso sa akin; 

At kayo'y inihahalal kong isang kaharian, na gaya 
nga ng pagkahalal sa akin ng aking Ama, 

Upang kayo'y magsikain at magsiinom sa aking 
dulang sa kaharian ko; at kayo'y magsisiupo sa mga 
luklukan, na inyong huhukuman ang labingdalawang 
angkan ni Israel. 

Simon, Simon, narito, hiningi ka ni Satanas upang 
ikaw ay maliglig niyang gaya ng trigo: 

Datapuwa't ikaw ay ipinamanhik ko, na huwag 
magkulang ang iyong pananampalataya; at ikaw, kung 
makapagbalik ka nang muli, ay papagtibayin mo ang 
iyong mga kapatid. 

At sinabi niya sa kaniya, Panginoon, nakatalaga 
akong sumama sa iyo sa bilangguan at sa kamatayan. 

At kaniyang sinabi, Sinasabi ko sa iyo, Pedro, na 
hindi titilaok ngayon ang manok, hanggang sa 
ikaila mong makaitlo na ako'y hindi mo nakikilala. 

At sinabi niya sa kanila, Nang kayo'y suguin ko na 
walang supot ng salapi, at supot ng pagkain, at 
mga pangyapak, kinulang baga kayo ng anoman? At 
kanilang sinabi, Hindi. 

At sinabi niya sa kanila, Nguni't ngayon, ang 
mayroong supot ng salapi ay dalhin ito, at gayon 
din ang supot ng pagkain; at ang wala, ay ipagbili 
niya ang kaniyang balabal, at bumili ng isang 
tabak. 

Sapagka't sinasabi ko sa inyo, na kinakailangang 
matupad sa akin itong nasusulat, At ibinilang siya 
sa mga suwail: sapagka't ang nauukol sa akin ay 
may katuparan. 

At sinabi nila, Panginoon, narito ang dalawang 
tabak. At sinabi niya sa kanila, Sukat na. 

At siya'y lumabas, at pumaroon, ayon sa kaniyang 
kaugalian, sa bundok ng mga Olivo; at nagsisunod 
naman sa kaniya ang mga alagad. 

At nang siya'y dumating sa dakong yaon, ay sinabi 
niya sa kanila, Magsipanalangin kayo nang huwag 
kayong magsipasok sa tukso. 

At siya'y humiwalay sa kanila na may agwat na 
isang itsang bato; at siya'y nanikluhod at 
nanalangin, 

Na sinasabi, Ama, kung ibig mo, ilayo mo sa akin 
ang sarong ito: gayon ma'y huwag mangyari ang 
aking kalooban, kundi ang iyo. 

At napakita sa kaniya ang isang anghel na mula sa 
langit, na nagpalakas sa kaniya. 

At nang siya'y nanglulumo ay nanalangin siya ng 
lalong maningas; at ang kaniyang pawis ay naging 
gaya ng malalaking patak ng dugo na nagsisitulo sa 
lupa. 

At nang magtindig siya sa kaniyang pananalangin, 
ay lumapit siya sa mga alagad, at naratnan silang 
nangatutulog dahil sa hapis, 

At sinabi sa kanila, Bakit kayo nangatutulog? 
mangagbangon kayo at magsipanalangin, upang huwag 
kayong magsipasok sa tukso. 

Samantalang nagsasalita pa siya, narito, ang isang 
karamihan, at siyang tinatawag na Judas, na isa sa 
labingdalawa, ay nangunguna sa kanila; at siya'y 
lumapit kay Jesus upang ito'y hagkan. 

Datapuwa't sinabi ni Jesus sa kaniya, Judas, sa 
isang halik baga ay ipinagkakanulo mo ang Anak ng 
tao? 

At nang makita ng mga kasama niya ang mangyayari, 
ay kanilang sinabi, Panginoon, magsisipanaga baga 
kami ng tabak? 

At tinaga ng isa sa kanila ang alipin ng dakilang 
saserdote, at tinigpas ang kanang tainga niya. 

Datapuwa't sumagot si Jesus, na nagsabi, Pabayaan 
ninyo sila hanggang dito. At hinipo niya ang 
tainga ng alipin, at ito'y pinagaling. 

At sinabi ni Jesus sa mga pangulong saserdote, at 
sa mga punong kawal sa templo, at sa mga matanda, 
na nagsidating laban sa kaniya, Kayo'y nagsilabas, 
na tila laban sa isang tulisan, na may mga tabak 
at mga panghampas? 

Nang ako'y kasama ninyo sa templo araw-araw, ay 
hindi ninyo iniunat ang inyong mga kamay laban sa 
akin; datapuwa't ito ang inyong oras, at ang 
kapangyarihan ng kadiliman. 

At kanilang dinakip siya, at dinala siya, at 
ipinasok siya sa bahay ng pangulong saserdote. 
Datapuwa't sa malayo'y sumusunod si Pedro. 

At nang makapagpadikit nga sila ng apoy sa gitna 
ng looban, at mangakaupong magkakasama, si Pedro 
ay nakiumpok sa gitna nila. 

At isang alilang babae, na nakakakita sa kaniya 
samantalang siya'y nakaupo sa liwanag ng apoy, ay 
tinitigan siya, at sinabi, Ang taong ito ay kasama 
rin niya. 

Datapuwa't siya'y nagkaila, na nagsasabi, Babae, 
hindi ko siya nakikilala. 

At pagkaraan ng isang sangdali ay nakita siya ng 
iba, at sinabi, Ikaw man ay isa sa kanila. 
Datapuwa't sinabi ni Pedro, Lalake, ako'y hindi. 

At nang makaraan ang may isang oras, ay 
pinatotohanan ng iba pa, na nagsasabi, Sa 
katotohanan, ang taong ito'y kasama rin niya; 
sapagka't siya'y Galileo. 

Datapuwa't sinabi ni Pedro, Lalake, hindi ko 
nalalaman ang sinasabi mo. At pagdaka, samantalang 
siya'y nagsasalita pa, ay tumilaok ang manok. 

At lumingon ang Panginoon, at tinitigan si Pedro. 
At naalaala ni Pedro ang salita ng Panginoon, kung 
paanong sinabi niya sa kaniya, Bago tumilaok ang 
manok ngayon, ay ikakaila mo akong makaitlo. 

At siya'y lumabas, at nanangis ng kapaitpaitan. 

At nililibak si Jesus, at siya'y sinasaktan ng mga 
taong nangagbabantay. 

At siya'y piniringan nila, at tinatanong siya, na 
sinasabi, Hulaan mo; sino ang sa iyo'y humampas? 

At sinabi nila ang ibang maraming bagay laban sa 
kaniya, na siya'y inaalimura. 

At nang araw na, ay nagkatipon ang kapulungan ng 
matatanda sa bayan, ang mga pangulong saserdote, 
at gayon din ang mga eskriba, at dinala siya sa 
kanilang Sanedrin, na sinasabi, 

Kung ikaw ang Cristo, ay sabihin mo sa amin. 
Datapuwa't sinabi niya sa kanila, Kung sabihin ko 
sa inyo, ay hindi ninyo ako paniniwalaan: 

At kung kayo'y aking tanungin, ay hindi kayo 
magsisisagot. 

Datapuwa't magmula ngayon ang Anak ng tao ay 
mauupo sa kanan ng kapangyarihan ng Dios. 

At sinabi nilang lahat, Kung gayo'y ikaw baga ang 
Anak ng Dios? At sinabi niya sa kanila, Kayo ang 
nangagsasabi na ako nga. 

At sinabi nila, Ano pa ang kailangan natin ng 
patotoo? sapagka't tayo rin ang nangakarinig sa 
kaniyang sariling bibig. 

At nagsitindig ang buong kapulungan nila, at 
dinala siya sa harap ni Pilato. 

At nangagpasimula silang isumbong siya, na 
sinasabi, Nasumpungan namin ang taong ito na 
pinasasama ang aming bansa, at ipinagbabawal na 
bumuwis kay Cesar, at sinasabi na siya rin nga ang 
Cristo, ang hari. 

At tinanong siya ni Pilato, na nagsasabi, Ikaw 
baga ang Hari ng mga Judio? At sumagot siya at 
sinabi, Ikaw ang nagsasabi. 

At sinabi ni Pilato sa mga pangulong saserdote at 
sa mga karamihan, Wala akong masumpungang 
kasalanan sa taong ito. 

Datapuwa't sila'y lalong nangagpipilit na 
sinasabi, Ginugulo niya ang bayan, na nagtuturo sa 
buong Judea, magbuhat sa Galilea hanggang sa 
dakong ito. 

Datapuwa't nang ito'y marinig ni Pilato, ay 
itinanong niya kung ang taong yaon ay Galileo. 

At nang maunawa na siya'y nasasakop ni Herodes, ay 
ipinadala niya siya kay Herodes, na nang mga araw 
na yaon ay nasa Jerusalem din naman. 

Nang makita nga ni Herodes si Jesus, ay nagalak 
siyang lubha: sapagka't malaon nang hinahangad 
niya na makita siya, sapagka't siya'y nakabalita 
tungkol sa kaniya; at siya'y naghihintay na 
makakita ng ilang himalang gawa niya. 

At tinanong niya siya ng maraming salita; 
datapuwa't siya'y hindi sumagot ng anoman. 

At ang mga pangulong saserdote at mga eskriba ay 
nagsitindig, na isinusumbong siyang mainam. 

At si Herodes na kasama ang kaniyang mga kawal ay 
inalimura siya, at siya'y nilibak, at sinuutan 
siya ng maringal na damit, at ipinabalik siya kay 
Pilato. 

At nang araw ding yaon ay naging magkaibigan si 
Herodes at si Pilato: sapagka't dating sila'y 
nagkakagalit. 

At tinipon ni Pilato ang mga pangulong saserdote, 
at ang mga pinuno at ang bayan, 

At sinabi sa kanila, Dinala ninyo sa akin ang 
taong ito na gaya ng isang nagpapasama sa bayan: 
at narito, nang aking siyasatin siya sa harapan 
ninyo, ay wala akong nasumpungang anomang sala sa 
taong ito, tungkol sa mga bagay na isinusumbong 
ninyo laban sa kaniya; 

Wala, kahit si Herodes man; sapagka't siya'y 
ipinabalik niyang muli sa atin; at narito, walang 
anomang karapatdapat sa kamatayan na ginawa niya. 

Siya nga'y aking parurusahan, at siya'y pawawalan. 

Kinakailangan nga niyang sa kanila'y magpakawala 
ng isang bilanggo sa kapistahan. 

Datapuwa't silang lahat ay nagsisigawang paminsan, 
na nangagsabi, Alisin mo ang taong ito, at pawalan 
mo sa amin si Barrabas: 

Isa na ibinilanggo dahil sa isang paghihimagsik na 
ginawa sa bayan, at sa pagpatay. 

At si Pilato'y nagsalitang muli sa kanila, sa 
pagnanais na pawalan si Jesus; 

Datapuwa't sila'y nagsigawan, na sinasabi, Ipako 
sa krus, ipako siya sa krus. 

At kaniyang sinabi sa kanila, na bilang ikatlo, 
Bakit, anong masama ang ginawa ng taong ito? Wala 
akong nasumpungang anomang kadahilanang ipatay sa 
kaniya: parurusahan ko nga siya, at siya'y 
pawawalan. 

Datapuwa't pinipilit nilang hingin sa malalakas na 
tinig, na siya'y ipako sa krus. At nanaig ang 
kanilang mga tinig. 

At hinatulan ni Pilato na gawin ang kanilang 
hinihingi, 

At pinawalan niya yaong ibinilanggo dahil sa 
paghihimagsik at sa pagpatay, na siyang kanilang 
hiningi; datapuwa't ibinigay si Jesus sa kalooban 
nila. 

At nang siya'y kanilang dalhin ay kanilang pinigil 
ang isang Simong taga Cirene, na nanggaling sa 
bukid, at ipinasan sa kaniya ang krus, upang 
dalhin sa likuran ni Jesus. 

At siya'y sinusundan ng isang makapal na karamihan 
sa bayan, at ng mga babaing nagiiyakan at 
nananambitan dahil sa kaniya. 

Datapuwa't paglingon sa kanila ni Jesus ay sinabi, 
Mga anak na babae ng Jerusalem, huwag ninyo akong 
tangisan, kundi tangisan ninyo ang inyong sarili, 
at ang inyong mga anak. 

Sapagka't narito, darating ang mga araw, na 
kanilang sasabihin, Mapapalad ang mga baog, at ang 
mga tiyang kailan ma'y hindi nangagdalang-tao, at 
ang mga dibdib na kailan man ay hindi 
nangagpapasuso. 

Kung magkagayon ay magpapasimulang sabihin nila sa 
mga bundok, mangahulog kayo sa ibabaw namin; at sa 
mga burol, Takpan ninyo kami. 

Sapagka't kung ginagawa ang mga bagay na ito sa 
punong kahoy na sariwa, ano kaya ang gagawin sa 
tuyo? 

At dinala rin naman na kasama niya, ang dalawang 
tampalasan, upang patayin. 

At nang dumating sa dakong tinatawag na Bungo, ay 
kanilang ipinako roon siya sa krus, at ang mga 
tampalasan, isa sa kanan at isa sa kaliwa. 

At sinabi ni Jesus, Ama, patawarin mo sila; 
sapagka't hindi nila nalalaman ang kanilang 
ginagawa. At sa pagbabahabahagi nila ng kaniyang 
mga suot ay kanilang pinagsapalaranan. 

At nakatayong nanonood ang bayan. At tinutuya 
naman siya ng mga pinuno, na sinasabi, Nagligtas 
siya sa mga iba; iligtas niya ang kaniyang sarili, 
kung ito ang Cristo ng Dios, ang hinirang niya. 

At nililibak rin naman siya ng mga kawal, na 
nagsisilapit sa kaniya, na dinudulutan siya ng 
suka, 

At sinabi, Kung ikaw ang Hari ng mga Judio, 
iligtas mo ang iyong sarili. 

At mayroon naman sa itaas niya na isang pamagat, 
ITO'Y ANG HARI NG MGA JUDIO. 

At siya'y inalipusta ng isa sa mga tampalasang 
nabibitin, na sinasabi, Hindi baga ikaw ang 
Cristo? iligtas mo ang iyong sarili at kami. 

Datapuwa't sumagot ang isa, at pagsaway sa 
kaniya'y sinabi, Hindi ka pa baga natatakot sa 
Dios, yamang ikaw ay nasa gayon ding kaparusahan? 

At tayo sa katotohanan ay ayon sa katuwiran; 
sapagka't tinanggap natin ang nararapat na 
kabayaran sa ating mga gawa; datapuwa't ang taong 
ito'y hindi gumagawa ng anomang masama. 

At sinabi niya, Jesus, alalahanin mo ako, 
pagdating mo sa iyong kaharian. 

At sinabi niya sa kaniya, Katotohanang sinasabi ko 
sa iyo, Ngayon ay kakasamahin kita sa Paraiso. 

At nang may oras na ikaanim na, ay nagdilim sa 
ibabaw ng buong lupa, hanggang sa oras na 
ikasiyam, 

At nagdilim ang araw: at nahapak sa gitna ang 
tabing ng templo. 

At si Jesus, na sumigaw ng malakas na tinig, ay 
nagsabi, Ama, sa mga kamay mo ay ipinagtatagubilin 
ko ang aking espiritu: at pagkasabi nito, ay 
nalagot ang hininga. 

At nang makita ng senturion ang nangyari, ay 
niluwalhati niya ang Dios na nagsasabi, Tunay na 
ito'y isang taong matuwid. 

At ang lahat ng mga karamihang nangagkatipon sa 
panonood nito, pagkakita nila sa mga bagay na 
nangyari ay nangagsiuwing dinadagukan ang kanilang 
mga dibdib. 

At ang lahat ng mga kakilala niya at ang mga 
babaing sa kaniya'y nagsisunod buhat sa Galilea, 
at nangasa malayo na pinagmamasdan ang mga bagay 
na ito. 

At narito ang isang lalaking nagngangalang Jose, 
na isang kasangguni, isang lalaking mabuti at 
matuwid: 

(Siya'y hindi umayon sa kanilang payo at gawa), 
isang lalaking taga Arimatea, bayan ng mga Judio, 
na naghihintay ng kaharian ng Dios; 

Ang taong ito'y naparoon kay Pilato: at hiningi 
ang bangkay ni Jesus. 

At ito'y ibinababa niya, at binalot ng isang 
kayong lino, at inilagay sa isang libingang 
hinukay sa bato, na doo'y wala pang nalilibing. 

At noo'y araw ng Paghahanda, at nalalapit na ang 
sabbath. 

At ang mga babae, na nagsisama sa kaniya mula sa 
Galilea, ay nagsisunod, at tiningnan ang libingan, 
at kung paano ang pagkalagay ng kaniyang bangkay. 

At sila'y nagsiuwi, at nangaghanda ng mga pabango 
at mga unguento. At nang araw ng sabbath sila'y 
nangagpahinga ayon sa utos. 

Datapuwa't nang unang araw ng sanglinggo 
pagkaumagang-umaga, ay nagsiparoon sila sa 
libingan, na may dalang mga pabango na kanilang 
inihanda. 

At nasumpungan nilang naigulong na ang bato mula 
sa libingan. 

At sila'y nagsipasok, at hindi nila nangasumpungan 
ang bangkay ng Panginoong Jesus. 

At nangyari, na samantalang sila'y nangatitilihan 
dahil dito, narito, tumayo sa tabi nila ang 
dalawang lalake na nakasisilaw ang mga damit: 

At nang sila'y nangatatakot at nangakatungo ang 
kanilang mga mukha sa lupa ay sinabi nila sa 
kanila, Bakit hinahanap ninyo ang buhay sa gitna 
ng mga patay? 

Wala siya rito, datapuwa't nagbangon: alalahanin 
ninyo ang salita niya sa inyo nang siya'y nasa 
Galilea pa, 

Na sinasabi, Kinakailangan na ang Anak ng tao ay 
ibigay sa mga kamay ng mga taong makasalanan, at 
ipako sa krus, at magbangong muli sa ikatlong 
araw. 

At naalaala nila ang kaniyang mga salita, 

At nagsibalik mula sa libingan, at ibinalita ang 
lahat ng mga bagay na ito sa labingisa, at sa 
lahat ng mga iba pa. 

Sila nga'y si Maria Magdalena, si Juana, at si 
Mariang ina ni Santiago: at iba pang mga babaing 
kasama nila ang nangagbalita ng mga bagay na ito 
sa mga apostol. 

At ang mga salitang ito'y inakala nilang walang 
kabuluhan; at hindi nila pinaniwalaan. 

Datapuwa't nagtindig si Pedro, at tumakbo sa 
libingan; at nang siya'y tumungo pagtingin niya sa 
loob, ay nakita niya ang mga kayong lino na 
nangasa isang tabi; at umuwi siya sa kaniyang 
bahay na nanggigilalas sa nangyaring yaon. 

At narito, dalawa sa kanila ay naparoroon nang 
araw ding yaon sa isang nayong ngala'y Emaus, na 
may anim na pung estadio ang layo sa Jerusalem. 

At kanilang pinaguusapan ang lahat ng mga bagay na 
nangyari. 

At nangyari, na samantalang sila'y naguusap at 
nagtatanongan, na si Jesus din ay lumapit, at 
nakisabay sa kanila. 

Datapuwa't sa mga mata nila'y may nakatatakip 
upang siya'y huwag nilang makilala. 

At sinabi niya sa kanila, Ano ang mga salitaan 
ninyong ito sa inyong paglalakad? At sila'y 
nagsitigil, na nangalulumbay ang mga mukha. 

At isa sa kanila, na nagngangalang Cleopas, sa 
pagsagot ay sinabi sa kaniya, Ikaw baga'y 
nakikipamayan lamang sa Jerusalem, at hindi 
nakaalam ng mga bagay na doo'y nangyari nang mga 
araw na ito? 

At sinabi niya sa kanila, Anong mga bagay? At 
sinabi nila sa kaniya, Ang mga bagay tungkol kay 
Jesus na Nazareno, na isang propetang 
makapangyarihan sa gawa at sa salita sa harap ng 
Dios at ng buong bayan: 

At kung paano ang pagkabigay sa kaniya ng mga 
pangulong saserdote at ng mga pinuno upang hatulan 
sa kamatayan, at siya'y ipako sa krus. 

Datapuwa't hinihintay naming siya ang tutubos sa 
Israel. Oo at bukod sa lahat ng mga ito ay ngayon 
ang ikatlong araw buhat nang mangyari ang mga 
bagay na ito. 

Bukod sa rito iba sa mga babaing kasamahan namin 
na nagsiparoong maaga sa libingan, ay nakapagtaka 
sa amin; 

At nang hindi mangasumpungan ang kaniyang bangkay, 
ay nangagbalik sila, na nangagsabing sila nama'y 
nakakita ng isang pangitain ng mga anghel, na 
nangagsabing siya'y buhay. 

At nagsiparoon sa libingan ang ilang kasama namin, 
at nasumpungan nila alinsunod sa sinabi ng mga 
babae: datapuwa't siya'y hindi nila nakita. 

At sinabi niya sa kanila, Oh mga taong haling, at 
makukupad ang mga pusong magsisampalataya sa lahat 
ng salita ng mga propeta! 

Hindi baga kinakailangang si Cristo ay maghirap ng 
mga bagay na ito, at pumasok sa kaniyang 
kaluwalhatian? 

At magmula kay Moises at sa mga propeta, ay 
ipinaaninaw niya sa kanila ang mga bagay tungkol 
sa kaniya sa lahat ng mga kasulatan. 

At sila'y malapit na sa nayong kanilang 
paroroonan: at naganyo siyang wari may paroroonang 
lalo pang malayo. 

At siya'y kanilang pinigil, na sinasabi, tumuloy 
ka sa amin, sapagka't gumagabi na, at kumikiling 
na ang araw. At pumasok siya upang tumuloy sa 
kanila. 

At nangyari, nang siya'y nakaupo na kasalo nila sa 
dulang ng pagkain, ay kaniyang dinampot ang 
tinapay at binasbasan; at ito'y pinagputolputol, 
at ibinigay sa kanila. 

At nangabuksan ang kanilang mga mata, at siya'y 
nakilala nila; at siya'y nawala sa kanilang mga 
paningin. 

At sila-sila'y nangagsabihan, Hindi baga nagaalab 
ang ating puso sa loob natin, habang tayo'y 
kinakausap niya sa daan, samantalang binubuksan 
niya sa atin ang mga kasulatan? 

At sila'y nagsitindig sa oras ding yaon, at 
nangagbalik sa Jerusalem, at naratnang 
nangagkakatipon ang labingisa, at ang kanilang mga 
kasama. 

Na nangagsasabi, Tunay na nagbangong muli ang 
Panginoon, at napakita kay Simon, 

At isinaysay nila ang mga bagay na nangyari sa 
daan, at kung paanong siya'y nakilala nila nang 
pagputolputulin ang tinapay. 

At samantalang kanilang pinaguusapan ang mga bagay 
na ito, siya rin ay tumayo sa gitna nila, at sa 
kanila'y nagsabi, Kapayapaa'y suma inyo. 

Datapuwa't sila'y kinilabutan, at nangahintakutan, 
at inakala nila na nakakakita sila ng isang 
espiritu. 

At sinabi niya sa kanila, Bakit kayo'y 
nangagugulumihanan? at bakit nangyayari ang 
pagtatalo sa inyong puso? 

Tingnan ninyo ang aking mga kamay at ang aking mga 
paa, ako rin nga: hipuin ninyo ako, at tingnan; 
sapagka't ang isang espiritu'y walang laman at mga 
buto, na gaya ng inyong nakikita na nasa akin. 

At pagkasabi niya nito, ay ipinakita niya sa 
kanila ang kaniyang mga kamay at ang kaniyang mga 
paa. 

At samantalang hindi pa sila nagsisisampalataya 
dahil sa galak, at nagsisipanggilalas, ay sinabi 
niya sa kanila, Mayroon baga kayo ritong anomang 
makakain? 

At binigyan nila siya ng isang putol na isdang 
inihaw. 

At kaniyang inabot yaon, at kumain sa harap nila. 

At sinabi niya sa kanila, Ito ang aking mga 
salitang sinabi ko sa inyo, nang ako'y sumasa inyo 
pa, na kinakailangang matupad ang lahat ng mga 
bagay na nangasusulat tungkol sa akin sa kautusan 
ni Moises, at sa mga propeta, at sa mga awit. 

Nang magkagayo'y binuksan niya ang kanilang mga 
pagiisip, upang mapagunawa nila ang mga kasulatan; 

At sinabi niya sa kanila, Ganyan ang pagkasulat, 
na kinakailangang maghirap ang Cristo, at 
magbangong muli sa mga patay sa ikatlong araw; 

At ipangaral sa kaniyang pangalan ang pagsisisi at 
pagpapatawad ng mga kasalanan sa lahat ng mga 
bansa, magbuhat sa Jerusalem. 

Kayo'y mga saksi ng mga bagay na ito. 

At narito, ipadadala ko sa inyo ang pangako ng 
aking Ama, datapuwa't magsipanatili kayo sa bayan, 
hanggang sa kayo'y masangkapan ng kapangyarihang 
galing sa itaas. 

At kaniyang dinala sila sa labas hanggang sa tapat 
ng Betania: at itinaas niya ang kaniyang mga 
kamay, at sila'y binasbasan. 

At nangyari, na samantalang sila'y binabasbasan 
niya, ay iniwan niya sila; at dinala siya sa itaas 
sa langit. 

At siya'y sinamba nila, at nagsibalik sila sa 
Jerusalem na may malaking galak: 

At palaging sila'y nasa templo, na nangagpupuri sa 
Dios. 

Nang pasimula siya ang Verbo, at ang Verbo ay 
sumasa Dios, at ang Verbo ay Dios. 

Ito rin nang pasimula'y sumasa Dios. 

Ang lahat ng mga bagay ay ginawa sa pamamagitan 
niya; at alin man sa lahat ng ginawa ay hindi 
ginawa kung wala siya. 

Nasa kaniya ang buhay; at ang buhay ay siyang ilaw 
ng mga tao. 

At ang ilaw ay lumiliwanag sa kadiliman; at ito'y 
hindi napagunawa ng kadiliman. 

Naparito ang isang tao, na sugong mula sa Dios, na 
ang kaniyang pangalan ay Juan. 

Ito'y naparitong saksi, upang kaniyang patotohanan 
ang ilaw, upang sa pamamagitan niya'y 
magsisampalataya ang lahat. 

Hindi siya ang ilaw, kundi pumarito upang kaniyang 
patotohanan ang ilaw. 

Nagkaroon ng tunay na ilaw, sa makatuwid baga'y 
ang ilaw na lumiliwanag sa bawa't tao, na 
pumaparito sa sanglibutan. 

Siya'y nasa sanglibutan, at ang sanglibuta'y 
ginawa sa pamamagitan niya, at hindi siya nakilala 
ng sanglibutan. 

Siya'y naparito sa sariling kaniya, at siya'y 
hindi tinanggap ng mga sariling kaniya. 

Datapuwa't ang lahat ng sa kaniya'y nagsitanggap, 
ay pinagkalooban niya sila ng karapatang maging 
mga anak ng Dios, sa makatuwid baga'y ang mga 
nagsisisampalataya sa kaniyang pangalan: 

Na mga ipinanganak na hindi sa dugo, ni sa 
kalooban ng laman, ni sa kalooban ng tao, kundi ng 
Dios. 

At nagkatawang-tao ang Verbo, at tumahan sa gitna 
natin (at nakita namin ang kaniyang kaluwalhatian, 
kaluwalhatian gaya ng sa bugtong ng Ama), na 
puspos ng biyaya at katotohanan. 

Pinatotohanan siya ni Juan, at sumigaw, na 
nagsasabi, Ito yaong aking sinasabi, Ang 
pumaparitong nasa hulihan ko ay magiging una sa 
akin: sapagka't siya'y una sa akin. 

Sapagka't sa kaniyang kapuspusan ay nagsitanggap 
tayong lahat, at biyaya sa biyaya. 

Sapagka't ibinigay sa pamamagitan ni Moises ang 
kautusan; ang biyaya at ang katotohanan ay 
nagsidating sa pamamagitan ni Jesu-cristo. 

Walang taong nakakita kailan man sa Dios; ang 
bugtong na Anak, na nasa sinapupunan ng Ama, siya 
ang nagpakilala sa kanya. 

At ito ang patotoo ni Juan, nang suguin sa kaniya 
ng mga Judio mula sa Jerusalem ang mga saserdote 
at mga Levita upang sa kaniya'y itanong, Sino ka 
baga? 

At kaniyang ipinahayag, at hindi ikinaila; at 
kaniyang ipinahayag, Hindi ako ang Cristo. 

At sa kaniya'y kanilang itinanong, Kung gayo'y ano 
nga? Ikaw baga'y si Elias? At sinabi niya, Hindi 
ako. Ikaw baga ang propeta? At siya'y sumagot, 
Hindi. 

Sinabi nga nila sa kaniya, Sino ka baga? Upang 
ibigay namin ang kasagutan sa nangagsugo sa amin. 
Ano ang sinasabi mo tungkol sa iyong sarili? 

Sinabi niya, Ako ang tinig ng isang humihiyaw sa 
ilang, Tuwirin ninyo ang daan ng Panginoon, gaya 
ng sinabi ng propeta Isaias. 

At sila'y sinugo buhat sa mga Fariseo. 

At sa kaniya'y kanilang itinanong, at sinabi sa 
kaniya, Bakit nga bumabautismo ka, kung hindi ikaw 
ang Cristo, ni si Elias, ni ang propeta? 

Sila'y sinagot ni Juan, na nagsasabi, Ako'y 
bumabautismo sa tubig: datapuwa't sa gitna ninyo'y 
may isang nakatayo na hindi ninyo nakikilala, 

Siya nga ang pumaparitong sumusunod sa akin, na sa 
kaniya'y hindi ako karapatdapat magkalag ng panali 
ng kaniyang pangyapak. 

Ang mga bagay na ito'y ginawa sa Betania, sa dako 
pa roon ng Jordan, na pinagbabautismuhan ni Juan. 

Nang kinabukasan ay nakita ni Juan si Jesus na 
lumalapit sa kaniya, at sinabi, Narito, ang 
Cordero ng Dios, na nagaalis ng kasalanan ng 
sanglibutan! 

Ito yaong aking sinasabi, Sa hulihan ko'y 
dumarating ang isang lalake na magiging una sa 
akin: sapagka't siya'y una sa akin. 

At siya'y hindi ko nakilala; datapuwa't upang 
siya'y mahayag sa Israel, dahil dito'y naparito 
ako na bumabautismo sa tubig. 

At nagpatotoo si Juan, na nagsasabi, Nakita ko ang 
Espiritu na bumababang tulad sa isang kalapati na 
buhat sa langit; at dumapo sa kaniya. 

At siya'y hindi ko nakilala; datapuwa't ang 
nagsugo sa akin upang bumautismo sa tubig, ay 
siyang nagsabi sa akin, Ang makita mong babaan ng 
Espiritu, at manahan sa kaniya, ay siya nga ang 
bumabautismo sa Espiritu Santo. 

At aking nakita, at pinatotohanan kong ito ang 
Anak ng Dios. 

Nang kinabukasan ay muling nakatayo si Juan, at 
ang dalawa sa kaniyang mga alagad; 

At kaniyang tiningnan si Jesus samantalang siya'y 
naglalakad, at sinabi, Narito, ang Cordero ng 
Dios! 

At narinig siyang nagsalita ng dalawang alagad, at 
sila'y nagsisunod kay Jesus. 

At lumingon si Jesus, at nakita silang 
nagsisisunod, at sinabi sa kanila, Ano ang inyong 
hinahanap? At sinabi nila sa kaniya, Rabi (na kung 
liliwanagin, ay Guro), saan ka tumitira? 

Sinabi niya sa kanila, Magsiparito kayo, at inyong 
makikita. Nagsiparoon nga sila at nakita kung saan 
siya tumitira; at sila'y nagsitirang kasama niya 
nang araw na yaon: noo'y magiikasangpu na ang 
oras. 

Ang isa sa dalawang nakarinig ng pagsasalita ni 
Juan, at sumunod sa kaniya, ay si Andres na 
kapatid ni Simon Pedro. 

Una niyang nasumpungan ang kaniyang sariling 
kapatid na si Simon, at sa kaniya'y sinabi, 
Nasumpungan namin ang Mesias (na kung liliwanagin, 
ay ang Cristo). 

Siya'y kaniyang dinala kay Jesus. Siya'y tiningnan 
ni Jesus, at sinabi, Ikaw ay si Simon na anak ni 
Juan: tatawagin kang Cefas (na kung liliwanagin, 
ay Pedro). 

Nang kinabukasan ay pinasiyahan niyang pumaroon sa 
Galilea, at kaniyang nasumpungan si Felipe: at sa 
kaniya'y sinabi ni Jesus, Sumunod ka sa akin. 

Si Felipe nga ay taga Betsaida, sa bayan ni Andres 
at ni Pedro. 

Nasumpungan ni Felipe si Natanael, at sinabi sa 
kaniya, Nasumpungan namin yaong isinulat ni Moises 
sa kautusan, at gayon din ng mga propeta, si Jesus 
na taga Nazaret, ang anak ni Jose. 

At sinabi sa kaniya ni Natanael, Mangyayari bagang 
lumitaw ang anomang magaling na bagay sa Nazaret? 
Sinabi sa kaniya ni Felipe, Pumarito ka at tingnan 
mo. 

Nakita ni Jesus si Natanael na lumalapit sa 
kaniya, at sinabi ang tungkol sa kaniya, Narito, 
ang isang tunay na Israelita, na sa kaniya'y 
walang daya! 

Sinabi sa kaniya ni Natanael, Saan mo ako 
nakilala? Si Jesus ay sumagot at sinabi sa kaniya, 
Bago ka tinawag ni Felipe, nang ikaw ay nasa 
ilalim ng puno ng igos, ay nakita kita. 

Sumagot si Natanael sa kaniya, Rabi, ikaw ang Anak 
ng Dios; ikaw ang Hari ng Israel. 

Si Jesus ay sumagot at sinabi sa kaniya, Dahil 
baga sa sinabi ko sa iyo, Kita'y nakita sa ilalim 
ng puno ng igos, kaya ka sumasampalataya? makikita 
mo ang mga bagay na lalong dakila kay sa rito. 

At sinabi niya sa kaniya, Katotohanan, 
katotohanang sinasabi ko sa iyo, Makikita ninyong 
bukas ang langit, at ang mga anghel ng Dios na 
nagmamanhik-manaog sa ulunan ng Anak ng tao. 

At nang ikatlong araw ay nagkaroon ng isang 
kasalan sa Cana ng Galilea; at naroon ang ina ni 
Jesus: 

At inanyayahan din naman si Jesus, at ang kaniyang 
mga alagad, sa kasalan. 

At nang magkulang ng alak, ang ina ni Jesus ay 
nagsabi sa kaniya, Wala silang alak. 

At sinabi sa kaniya ni Jesus, Babae, anong 
pakialam ko sa iyo? ang aking oras ay hindi pa 
dumarating. 

Sinabi ng kaniyang ina sa mga alila, Gawin ninyo 
ang anomang sa inyo'y kaniyang sabihin. 

Mayroon nga roong anim na tapayang bato na 
nalalagay alinsunod sa kaugaliang paglilinis ng 
mga Judio, na naglalaman ang bawa't isa ng dalawa 
o tatlong bangang tubig. 

Sinabi sa kanila ni Jesus, Punuin ninyo ng tubig 
ang mga tapayan. At kanilang pinuno hanggang sa 
labi. 

At sinabi niya sa kanila, Kunin ninyo ngayon, at 
inyong iharap sa pangulo ng kapistahan. At 
kanilang iniharap. 

At nang matikman ng pangulo ng kapistahan ang 
tubig na naging alak nga, at hindi niya nalalaman 
kung saan buhat (datapuwa't nalalaman ng mga alila 
na nagsikuha ng tubig), ay tinawag ng pangulo ng 
kapistahan ang kasintahang lalake, 

At sinabi sa kaniya, Ang bawa't tao ay unang 
inilalagay ang mabuting alak; at kung mangakainom 
nang mabuti ang mga tao, ay saka inilalagay ang 
pinakamasama: itinira mo ang mabuting alak 
hanggang ngayon. 

Ang pasimulang ito ng kaniyang mga tanda ay ginawa 
ni Jesus sa Cana ng Galilea, at inihayag ang 
kaniyang kaluwalhatian; at nagsisampalataya sa 
kaniya ang kaniyang mga alagad. 

Pagkatapos nito ay lumusong siya sa Capernaum, 
siya, at ang kaniyang ina, at ang kaniyang mga 
kapatid, at ang kaniyang mga alagad; at sila'y 
nangatira roong hindi maraming araw. 

At malapit na ang paskua ng mga Judio, at umahon 
si Jesus sa Jerusalem. 

At nasumpungan niya sa templo yaong nangagbibili 
ng mga baka at mga tupa at mga kalapati, at ang 
mga mamamalit ng salapi na nangakaupo: 

At ginawa niyang isang panghampas ang mga lubid, 
itinaboy niyang lahat sa templo, ang mga tupa at 
gayon din ang mga baka; at ibinubo niya ang salapi 
ng mga mamamalit, at ginulo ang kanilang mga 
dulang; 

At sa nangagbibili ng mga kalapati ay sinabi niya, 
Alisin ninyo rito ang mga bagay na ito; huwag 
ninyong gawin ang bahay ng aking Ama na 
bahay-kalakal. 

Napagalaala ng kaniyang mga alagad na nasusulat, 
Kakanin ako ng sikap sa iyong bahay. 

Ang mga Judio nga'y nagsisagot at sa kaniya'y 
sinabi, Anong tanda ang maipakikita mo sa amin, 
yamang ginawa mo ang mga bagay na ito? 

Sumagot si Jesus at sa kanila'y sinabi, Igiba 
ninyo ang templong ito, at aking itatayo sa 
tatlong araw. 

Sinabi nga ng mga Judio, Apat na pu't anim na taon 
ang pagtatayo ng templong ito, at itatayo sa 
tatlong araw? 

Datapuwa't sinasalita niya ang tungkol sa templo 
ng kaniyang katawan. 

Nang magbangon na maguli nga siya sa mga patay, ay 
naalaala ng kaniyang mga alagad na sinalita niya 
ito; at nagsisampalataya sila sa kasulatan, at sa 
salitang sinabi ni Jesus. 

Nang siya nga'y nasa Jerusalem nang paskua, sa 
loob ng panahon ng kapistahan, ay marami ang mga 
nagsisampalataya sa kaniyang pangalan, pagkakita 
ng kaniyang mga tandang ginawa. 

Datapuwa't si Jesus sa kaniyang sarili ay hindi 
rin nagkatiwala sa kanila, sapagka't nakikilala 
niya ang lahat ng mga tao, 

Sapagka't hindi niya kinakailangan na ang sinoman 
ay magpatotoo tungkol sa tao; sapagka't nalalaman 
nga niya ang isinasaloob ng tao. 

May isang lalake nga sa mga Fariseo, na 
nagngangalang Nicodemo, isang pinuno ng mga Judio: 

Ito rin ay naparoon sa kaniya nang gabi, at sa 
kaniya'y nagsabi, Rabi, nalalaman naming ikaw ay 
isang guro na nagbuhat sa Dios; sapagka't walang 
makagagawa ng mga tanda na iyong ginagawa, maliban 
na kung sumasa kaniya ang Dios. 

Sumagot si Jesus at sa kaniya'y sinabi, 
Katotohanan, katotohanang sinasabi ko sa iyo, 
Maliban na ang tao'y ipanganak na muli, ay hindi 
siya makakakita ng kaharian ng Dios. 

Sinabi sa kaniya ni Nicodemo, Paanong 
maipanganganak ang tao kung siya'y matanda na? 
makapapasok baga siyang bilang ikalawa sa tiyan ng 
kaniyang ina, at ipanganak? 

Sumagot si Jesus, Katotohanan, katotohanang 
sinasabi ko sa iyo, Maliban na ang tao'y ipanganak 
ng tubig at ng Espiritu, ay hindi siya makapapasok 
sa kaharian ng Dios. 

Ang ipinanganak ng laman ay laman nga; at ang 
ipinanganak ng Espiritu ay espiritu nga. 

Huwag kang magtaka sa aking sinabi sa iyo, 
Kinakailangan ngang kayo'y ipanganak na muli. 

Humihihip ang hangin kung saan niya ibig, at 
naririnig mo ang kaniyang ugong, nguni't hindi mo 
nalalaman kung saan nanggagaling, at kung saan 
naparoroon: gayon ang bawa't ipinanganak ng 
Espiritu. 

Sumagot si Nicodemo at sa kaniya'y sinabi, Paanong 
pangyayari ng mga bagay na ito? 

Sumagot si Jesus at sa kaniya'y sinabi, Ikaw ang 
guro sa Israel, at hindi mo nauunawa ang mga bagay 
na ito? 

Katotohanan, katotohanang sinasabi ko sa iyo, Ang 
nalalaman namin ay sinasalita namin, at ang aming 
nakita ay pinatototohanan namin; at hindi ninyo 
tinanggap ang aming patotoo. 

Kung sinabi ko sa inyo ang mga bagay na nauukol sa 
lupa at hindi ninyo pinaniniwalaan, paanong 
paniniwalaan ninyo kung sabihin ko sa inyo ang mga 
bagay na nauukol sa langit? 

At walang umakyat sa langit, kundi ang nanggaling 
sa langit, sa makatuwid baga'y ang Anak ng tao, na 
nasa langit. 

At kung paanong itinaas ni Moises sa ilang ang 
ahas, ay gayon kinakailangang itaas ang Anak ng 
tao; 

Upang ang sinomang sumampalataya ay magkaroon sa 
kaniya ng buhay na walang hanggan. 

Sapagka't gayon na lamang ang pagsinta ng Dios sa 
sanglibutan, na ibinigay niya ang kaniyang bugtong 
na Anak, upang ang sinomang sa kaniya'y 
sumampalataya ay huwag mapahamak, kundi magkaroon 
ng buhay na walang hanggan. 

Sapagka't hindi sinugo ng Dios ang Anak sa 
sanglibutan upang hatulan ang sanglibutan; kundi 
upang ang sanglibutan ay maligtas sa pamamagitan 
niya. 

Ang sumasampalataya sa kaniya ay hindi 
hinahatulan; ang hindi sumasampalataya ay 
hinatulan na, sapagka't hindi siya sumampalataya 
sa pangalan ng bugtong na Anak ng Dios. 

At ito ang kahatulan, na naparito ang ilaw sa 
sanglibutan, at inibig pa ng mga tao ang kadiliman 
kay sa ilaw; sapagka't masasama ang kanilang mga 
gawa. 

Sapagka't ang bawa't isa na gumagawa ng masama ay 
napopoot sa ilaw, at hindi lumalapit sa ilaw, 
upang huwag masaway ang kaniyang mga gawa. 

Datapuwa't ang gumagawa ng katotohanan ay 
lumalapit sa ilaw, upang mahayag na ang kaniyang 
mga gawa ay ginawa sa Dios. 

Pagkatapos ng mga bagay na ito ay nagsiparoon si 
Jesus at ang kaniyang mga alagad sa lupain ng 
Judea; at doon siya tumira na kasama nila, at 
bumabautismo. 

At bumabautismo rin naman si Juan sa Enon na 
malapit sa Salim, sapagka't doo'y maraming tubig: 
at sila'y nagsiparoon, at nangabautismuhan. 

Sapagka't hindi pa ipinapasok sa bilangguan si 
Juan. 

Nagkaroon nga ng isang pakikipagtalo ang mga 
alagad ni Juan sa isang Judio tungkol sa 
paglilinis. 

At sila'y nagparoon kay Juan, at sa kaniya'y 
sinabi, Rabi, yaong kasama mo sa dako pa roon ng 
Jordan, na binigyan mong patotoo, narito, siya'y 
bumabautismo, at ang lahat ng mga tao'y 
nagsisiparoon sa kaniya. 

Sumagot si Juan at sinabi, Hindi makatatanggap ng 
anoman ang isang tao, malibang ito'y ipinagkaloob 
sa kaniya mula sa langit. 

Kayo man ay magsisisaksi sa akin, na aking sinabi, 
Hindi ako ang Cristo, kundi, na ako'y sinugo sa 
unahan niya. 

Ang nagtatangkilik sa kasintahang babae ay ang 
kasintahang lalake: datapuwa't ang kaibigan ng 
kasintahang lalake, na nakatayo at nakikinig sa 
kaniya, ay nagagalak na lubos dahil sa tinig ng 
kasintahang lalake: ito ngang aking kaligayahan ay 
naganap. 

Siya'y kinakailangang dumakila, nguni't ako'y 
kinakailangang bumaba. 

Ang nanggagaling sa itaas ay sumasaibabaw ng 
lahat: ang galing sa lupa ay taga lupa nga, at ang 
ukol sa lupa ang sinasalita niya: ang nanggagaling 
sa langit ay sumasaibabaw ng lahat. 

At kaniyang nakita at narinig, ay siyang 
pinatototohanan niya; at walang taong tumatanggap 
ng kaniyang patotoo. 

Ang tumatanggap ng kaniyang patotoo ay naglagay 
dito ng kaniyang tatak, na ang Dios ay totoo. 

Sapagka't ang sinugo ng Dios ay nagsasalita ng mga 
salita ng Dios: sapagka't hindi niya ibinibigay 
ang Espiritu sa pamamagitan ng sukat. 

Sinisinta ng Ama ang Anak, at inilagay sa kaniyang 
kamay ang lahat ng mga bagay. 

Ang sumasampalataya sa Anak ay may buhay na walang 
hanggan; nguni't ang hindi tumatalima sa Anak ay 
hindi makakakita ng buhay, kundi ang poot ng Dios 
ay sumasa kaniya. 

Nang maalaman nga ng Panginoon na nabalitaan ng 
mga Fariseo na si Jesus ay gumagawa at 
bumabautismo ng lalong maraming alagad kay sa kay 
Juan 

(Bagaman hindi bumabautismo si Jesus, kundi ang 
kaniyang mga alagad), 

Nilisan niya ang Judea, at naparoong muli sa 
Galilea. 

At kinakailangang magdaan siya sa Samaria. 

Sumapit nga siya sa isang bayan ng Samaria, na 
tinatawag na Sicar, malapit sa bahagi ng lupang 
ibinigay ni Jacob kay Jose na kaniyang anak: 

At naroon ang balon ni Jacob. Si Jesus nga, nang 
napapagod na sa kaniyang paglalakbay, ay naupong 
gayon sa tabi ng balon. Magiikaanim na nga ang 
oras. 

Dumating ang isang babaing taga Samaria upang 
umigib ng tubig: sa kaniya'y sinabi ni Jesus, 
Painumin mo ako. 

Sapagka't napasa bayan ang kaniyang mga alagad 
upang magsibili ng pagkain. 

Sinabi nga sa kaniya ng babaing Samaritana, Paano 
ngang ikaw, na isang Judio, ay humingi ng maiinom 
sa akin, na ako'y babaing Samaritana? (Sapagka't 
hindi nangakikipagusap ang mga Judio sa mga 
Samaritano.) 

Sumagot si Jesus at sa kaniya'y sinabi, Kung 
napagkikilala mo ang kaloob ng Dios, at kung sino 
ang sa iyo'y nagsasabi, Painumin mo ako; ikaw ay 
hihingi sa kaniya, at ikaw ay bibigyan niya ng 
tubig na buhay. 

Sinabi sa kaniya ng babae, Ginoo, wala kang sukat 
isalok ng tubig, at malalim ang balon: saan nga 
naroon ang iyong tubig na buhay? 

Dakila ka pa baga sa aming amang si Jacob, na sa 
ami'y nagbigay ng balon, at dito'y uminom siya, at 
ang kaniyang mga anak, at ang kaniyang mga hayop? 

Sumagot si Jesus at sinabi sa kaniya, Ang bawa't 
uminom ng tubig na ito ay muling mauuhaw: 

Datapuwa't ang sinomang umiinom ng tubig na sa 
kaniya'y aking ibibigay ay hindi mauuhaw 
magpakailan man; nguni't ang tubig na sa kaniya'y 
aking ibibigay ay magiging isang balon ng tubig na 
bubukal sa kabuhayang walang hanggan. 

Sinabi sa kaniya ng babae, Ginoo, ibigay mo sa 
akin ang tubig na ito, upang ako'y huwag mauhaw, 
ni pumarito man sa ganito kalayo upang umigib pa. 

Sinabi sa kaniya ni Jesus, Humayo ka, tawagin mo 
ang iyong asawa, at pumarito ka. 

Sumagot ang babae at sinabi sa kaniya, Wala akong 
asawa. Sinabi sa kaniya ni Jesus, Mabuti ang 
pagkasabi mo, Wala akong asawa: 

Sapagka't nagkaroon ka na ng limang asawa; at ang 
nasa iyo ngayon ay hindi mo asawa: dito'y sinabi 
mo ang katotohanan. 

Sinabi sa kaniya ng babae, Ginoo, napaghahalata 
kong ikaw ay isang propeta. 

Nagsisamba ang aming mga magulang sa bundok na 
ito; at sinasabi ninyo, na sa Jerusalem ay siyang 
dakong kinakailangang pagsambahan ng mga tao. 

Sa kaniya'y sinabi ni Jesus, Babae, paniwalaan mo 
ako, na dumarating ang oras, na kahit sa bundok na 
ito, ni sa Jerusalem, ay hindi ninyo sasambahin 
ang Ama. 

Sinasamba ninyo ang hindi ninyo nalalaman: 
sinasamba namin ang nalalaman namin; sapagka't ang 
kaligtasan ay nanggagaling sa mga Judio. 

Datapuwa't dumarating ang oras, at ngayon nga, na 
sasambahin ng mga tunay na mananamba ang Ama sa 
espiritu at katotohanan: sapagka't hinahanap ng 
Ama ang mga gayon na maging mananamba sa kaniya. 

Ang Dios ay Espiritu: at ang mga sa kaniya'y 
nagsisisamba ay kinakailangang magsisamba sa 
espiritu at sa katotohanan. 

Sinabi sa kaniya ng babae, Nalalaman ko na 
paririto ang Mesias (ang tinatawag na Cristo): na 
pagparito niya, ay ipahahayag niya sa amin ang 
lahat ng mga bagay. 

Sinabi sa kaniya ni Jesus, Ako na nagsasalita sa 
iyo ay siya nga. 

At sa ganito'y nagsidating ang kaniyang mga 
alagad; at sila'y nangagtaka na siya'y 
nakikipagsalitaan sa isang babae; gayon ma'y 
walang taong nagsabi, Ano ang iyong hinahanap? o, 
Bakit nakikipagsalitaan ka sa kaniya? 

Sa gayo'y iniwan ng babae ang kaniyang banga ng 
tubig, at napasa bayan, at sinabi sa mga tao, 

Magsiparito kayo, tingnan ninyo ang isang lalake, 
na nagsabi sa akin ng lahat ng mga bagay na aking 
ginawa: mangyayari kayang ito ang Cristo? 

Nagsilabas sila sa bayan, at nagsisiparoon sa 
kaniya. 

Samantala ay ipinamamanhik sa kaniya ng mga 
alagad, na nangagsasabi, Rabi, kumain ka. 

Datapuwa't sinabi niya sa kanila, Ako'y may 
pagkaing kakanin na hindi ninyo nalalaman. 

Ang mga alagad nga ay nangagsangusapan, May tao 
kayang nagdala sa kaniya ng pagkain? 

Sinabi sa kanila ni Jesus, Ang pagkain ko ay ang 
aking gawin ang kalooban ng sa akin ay nagsugo, at 
tapusin ang kaniyang gawa. 

Hindi baga sinasabi ninyo, May apat na buwan pa, 
at saka darating ang pagaani? narito, sa inyo'y 
aking sinasabi, Itanaw ninyo ang inyong mga mata, 
at inyong tingnan ang mga bukid, na mapuputi na 
upang anihin. 

Ang umaani ay tumatanggap ng upa, at nagtitipon ng 
bunga sa buhay na walang hanggan; upang ang 
naghahasik at ang umaani ay mangagalak kapuwa. 

Sapagka't dito'y totoo ang kasabihan, Isa ang 
naghahasik, at iba ang umaani. 

Kayo'y sinugo ko upang anihin ang hindi ninyo 
pinagpagalan: iba ang nangagpagal, at kayo'y 
siyang nagsipasok sa kanilang pinagpagalan. 

At marami sa mga Samaritano sa bayang yaon ang sa 
kaniya'y nagsisampalataya dahil sa salita ng 
babae, na nagpatotoo, Sinabi niya sa akin ang 
lahat ng mga bagay na aking ginawa. 

Kaya nang sa kaniya'y magsidating ang mga 
Samaritano, ay sa kaniya'y ipinamanhik nila na 
matira sa kanila: at siya'y natira roong dalawang 
araw. 

At lalo pang marami ang mga nagsisampalataya sa 
kaniya dahil sa kaniyang salita; 

At sinabi nila sa babae, Ngayo'y 
nagsisisampalataya kami, hindi dahil sa iyong 
pananalita: sapagka't kami rin ang nakarinig, at 
nalalaman naming ito nga ang Tagapagligtas ng 
sanglibutan. 

At pagkaraan ng dalawang araw ay umalis siya doon 
at napasa Galilea. 

Sapagka't si Jesus din ang nagpatotoo, na ang 
isang propeta ay walang kapurihan sa kaniyang 
sariling lupain. 

Kaya nang siya'y dumating sa Galilea, ay tinanggap 
siya ng mga Galileo, nang kanilang mangakita ang 
lahat ng mga bagay na kaniyang ginawa sa Jerusalem 
sa kapistahan: sapagka't sila man ay nagsiparoon 
din sa kapistahan. 

Naparoon ngang muli siya sa Cana ng Galilea, na 
doo'y kaniyang pinapaging alak ang tubig. At 
naroroon ang isang mahal na tao, na ang kaniyang 
anak na lalake ay may-sakit sa Capernaum. 

Nang mabalitaan niya na si Jesus ay dumating sa 
Galilea na mula sa Judea, ay naparoon siya sa 
kaniya, at ipinamanhik sa kaniya na siya'y 
lumusong, at pagalingin ang kaniyang anak na 
lalake; sapagka't siya'y naghihingalo. 

Sinabi nga sa kaniya ni Jesus, Malibang kayo'y 
mangakakita ng mga tanda at mga kababalaghan, ay 
hindi kayo magsisipaniwala sa anomang paraan. 

Ang mahal na tao ay nagsabi sa kaniya, Ginoo, 
lumusong ka bago mamatay ang aking anak. 

Sinabi sa kaniya ni Jesus, Yumaon ka ng iyong 
lakad; buhay ang anak mo. Pinaniwalaan ng lalake 
ang salitang sinalita sa kaniya ni Jesus, at 
siya'y yumaon sa kaniyang lakad. 

At samantalang siya'y lumulusong, ay sinalubong 
siya ng kaniyang mga alipin, na nangagsasabi, na 
ang kaniyang anak ay buhay. 

Itinanong nga niya sa kanila ang oras nang siya'y 
pasimulan ng paggaling. Sa kaniya nga'y kanilang 
sinabi, Kahapon nang ikapitong oras inibsan siya 
ng lagnat. 

Naunawa nga ng ama na sa oras na yaon nang sabihin 
sa kaniya ni Jesus, Buhay ang anak mo: at siya'y 
sumampalataya, at ang kaniyang buong sangbahayan. 

Ito nga ang muling pangalawang tanda na ginawa ni 
Jesus, nang siya'y pumaroon sa Galilea na mula sa 
Judea. 

Pagkatapos ng mga bagay na ito'y nagkaroon ng 
pista ang mga Judio; at umahon si Jesus sa 
Jerusalem. 

Sa Jerusalem nga'y may isang tangke sa tabi ng 
pintuan ng mga tupa, na sa wikang Hebreo ay 
tinatawag na Betesda, na may limang portiko. 

Na sa mga ito ay nangaghandusay ang marami sa 
kanilang mga maysakit, mga bulag, mga pilay, mga 
natutuyo. 

Sapagka't lumulusong ang isang anghel ng Panginoon 
sa mga tanging panahon sa tangke at kinakalawkaw 
ang tubig: at ang unang manaog sa tangke, 
pagkatapos na makalawkaw ang tubig ay gumagaling 
sa anomang sakit na dinaramdam. 

At naroon ang isang lalake, na may tatlongpu't 
walong taon nang maysakit. 

Nang makita ni Jesus na siya'y nakahandusay, at 
mapagkilalang siya'y malaon nang panahong 
maysakit, ay sinabi niya sa kaniya, Ibig mo bagang 
gumaling? 

Sumagot sa kaniya ang lalaking maysakit, Ginoo, 
wala ng taong maglusong sa akin sa tangke, 
pagkalawkaw sa tubig: datapuwa't samantalang ako'y 
naparoroon, ay nakalusong na muna ang iba bago 
ako. 

Sinabi sa kaniya ni Jesus, Magtindig ka, buhatin 
mo ang iyong higaan, at lumakad ka. 

At pagdaka'y gumaling ang lalake, at binuhat ang 
kaniyang higaan at lumakad. Noon nga'y araw ng 
sabbath. 

Kaya sinabi ng mga Judio sa kaniya na pinagaling, 
Ito'y araw ng sabbath, at hindi matuwid na buhatin 
mo ang iyong higaan. 

Nguni't sila'y sinagot niya, Ang nagpagaling sa 
akin, ang siya ring sa akin ay nagsabi, Buhatin mo 
ang iyong higaan, at lumakad ka. 

Tinanong nila siya, Sino ang taong sa iyo'y 
nagsabi, Buhatin mo ang iyong higaan, at lumakad 
ka? 

Nguni't hindi nakikilala ng pinagaling kung sino 
siya; sapagka't si Jesus ay humiwalay, palibhasa'y 
may isang karamihan sa dakong yaon. 

Pagkatapos ay nasumpungan siya ni Jesus sa templo, 
at sa kaniya'y sinabi, Narito, ikaw ay gumaling 
na: huwag ka nang magkasala, baka mangyari pa sa 
iyo ang lalong masama. 

Umalis ang tao, at sinaysay sa mga Judio na si 
Jesus ang sa kaniya'y nagpagaling. 

At dahil dito'y pinagusig ng mga Judio si Jesus, 
sapagka't ginagawa niya ang mga bagay na ito sa 
araw ng sabbath. 

Datapuwa't sinagot sila ni Jesus, Hanggang ngayo'y 
gumagawa ang aking Ama, at ako'y gumagawa. 

Dahil dito nga'y lalo nang pinagsikapan ng mga 
Judio na siya'y patayin, sapagka't hindi lamang 
sinira ang araw ng sabbath, kundi tinatawag din 
naman na kaniyang sariling Ama ang Dios, na siya'y 
nakikipantay sa Dios. 

Sumagot nga si Jesus at sinabi sa kanila, 
Katotohanan, katotohanang sinasabi ko sa inyo, 
Hindi makagagawa ang Anak ng anoman sa kaniyang 
sarili kundi ang makita niyang gawin ng Ama; 
sapagka't ang lahat ng mga bagay na kaniyang 
ginagawa, ay ang mga ito rin naman ang ginagawa ng 
Anak sa gayon ding paraan. 

Sapagka't sinisinta ng Ama ang Anak, at sa 
kaniya'y ipinakikita ang lahat ng mga bagay na 
kaniyang ginagawa: at lalong dakilang mga gawa kay 
sa mga ito ang sa kaniya'y ipakikita niya, upang 
kayo'y magsipanggilalas. 

Sapagka't kung paanong ibinabangon ng Ama ang mga 
patay at sila'y binubuhay, gayon din naman 
binubuhay ng Anak ang kaniyang mga ibigin. 

Sapagka't ang Ama'y hindi humahatol sa kanino mang 
tao, kundi ipinagkaloob niya sa Anak ang buong 
paghatol; 

Upang papurihan ng lahat ang Anak, na gaya rin ng 
kanilang pagpapapuri sa Ama. Ang hindi nagpapapuri 
sa Anak ay hindi nagpapapuri sa Ama na sa kaniya'y 
nagsugo. 

Katotohanan, katotohanang sinasabi ko sa inyo, Ang 
dumirinig ng aking salita, at sumasampalataya sa 
kaniya na nagsugo sa akin, ay may buhay na walang 
hanggan, at hindi mapapasok sa paghatol, kundi 
lumipat na sa kabuhayan mula sa kamatayan. 

Katotohanan, katotohanang sinasabi ko sa inyo, 
Dumarating ang panahon, at ngayon nga, na 
maririnig ng mga patay ang tinig ng Anak ng Dios; 
at ang mangakarinig ay mangabubuhay. 

Sapagka't kung paanong ang Ama ay may buhay sa 
kaniyang sarili, ay gayon din namang pinagkalooban 
niya ang Anak na magkaroon ng buhay sa kaniyang 
sarili: 

At binigyan niya siya ng kapamahalaang makahatol, 
sapagka't siya'y anak ng tao. 

Huwag ninyong ipanggilalas ito: sapagka't 
dumarating ang oras, na ang lahat ng nangasa 
libingan ay makaririnig ng kaniyang tinig, 

At magsisilabas; ang mga nagsigawa ng mabuti, ay 
sa pagkabuhay na maguli sa buhay; at ang mga 
nagsigawa ng masama, ay sa pagkabuhay na maguli sa 
paghatol. 

Hindi ako makagagawa ng anoman sa aking sarili: 
humahatol ako ayon sa aking naririnig: at ang 
paghatol ko'y matuwid; sapagka't hindi ko 
pinaghahanap ang aking sariling kalooban, kundi 
ang kalooban niyaong nagsugo sa akin. 

Kung ako'y nagpapatotoo sa aking sarili, ang 
patotoo ko ay hindi katotohanan. 

Iba ang nagpapatotoo sa akin; at talastas ko na 
ang patotoong isinasaksi niya sa akin ay totoo. 

Kayo'y nangagsugo kay Juan, at siya'y nagpatotoo 
sa katotohanan. 

Datapuwa't ang patotoo ay hindi mula sa tao: gayon 
ma'y sinasabi ko ang mga bagay na ito, upang 
kayo'y mangaligtas. 

Siya ang ilawang nagniningas at lumiliwanag; at 
inibig ninyong kayo'y mangagkatuwang sumandali sa 
kaniyang liwanag. 

Datapuwa't ang aking pagpapatotoo ay lalong dakila 
kay sa kay Juan; sapagka't ang mga gawang ibinigay 
sa akin ng aking Ama upang ganapin, ang gayon ding 
mga gawa na aking ginagawa, ay nagpapatotoo 
tungkol sa akin, na ako'y sinugo ng Ama. 

At ang Ama na nagsugo sa akin, ay siyang 
nagpatotoo tungkol sa akin. Kailan ma'y hindi 
ninyo narinig ang kaniyang tinig, ni hindi man 
ninyo nakita ang kaniyang anyo. 

At kayo'y walang salita niya na nananatili sa 
inyo: sapagka't hindi kayo nagsisisampalataya sa 
kaniyang sinugo. 

Saliksikin ninyo ang mga kasulatan, sapagka't 
iniisip ninyo na sa mga yaon ay mayroon kayong 
buhay na walang hanggan; at ang mga ito'y siyang 
nangagpapatotoo tungkol sa akin. 

At ayaw kayong magsilapit sa akin, upang kayo'y 
magkaroon ng buhay. 

Hindi ako tumatanggap ng kaluwalhatiang mula sa 
mga tao. 

Datapuwa't nakikilala ko kayo, na kayo'y walang 
pagibig ng Dios sa inyong sarili. 

Naparito ako sa pangalan ng aking Ama, at ayaw 
ninyo akong tanggapin: kung iba ang pumarito sa 
kaniyang sariling pangalan, ay siya ninyong 
tatanggapin. 

Paanong kayo'y makapananampalataya, kayong 
nangagtatanggapan sa isa't isa ng kaluwalhatian at 
hindi ninyo pinaghahanap ang kaluwalhatiang 
nanggagaling sa tanging Dios? 

Huwag ninyong isiping ako ang sa inyo'y 
magsusumbong sa Ama: may isang magsusumbong sa 
inyo, sa makatuwid baga'y si Moises, yaong 
pinaglagakan ninyo ng inyong pagasa. 

Sapagka't kung kayo'y nagsisisampalataya kay 
Moises, ay magsisisampalataya kayo sa akin; 
sapagka't tungkol sa akin siya'y sumulat. 

Nguni't kung hindi kayo nagsisipaniwala sa 
kaniyang mga sulat, ay paanong magsisisampalataya 
kayo sa aking mga salita? 

Pagkatapos ng mga bagay na ito ay naparoon si 
Jesus sa kabilang ibayo ng dagat ng Galilea, na 
siyang dagat ng Tiberias. 

At sumusunod sa kaniya ang lubhang maraming tao, 
sapagka't kanilang nangakikita ang mga tanda na 
ginagawa niya sa mga maysakit. 

At umahon si Jesus sa bundok, at doo'y naupo siya 
na kasama ng kaniyang mga alagad. 

Malapit na nga ang paskua, na pista ng mga Judio. 

Itinanaw nga ni Jesus ang kaniyang mga mata, at 
pagkakita na ang lubhang maraming tao'y lumalapit 
sa kaniya, ay sinabi kay Felipe, Saan tayo 
magsisibili ng tinapay, upang mangakakain ang mga 
ito? 

At ito'y sinabi niya upang siya'y subukin: 
sapagka't nalalaman niya sa kaniyang sarili kung 
ano ang kaniyang gagawin. 

Sumagot si Felipe sa kaniya, Hindi magkakasiya sa 
kanila ang dalawang daang denariong tinapay, upang 
makakain ng kaunti ang bawa't isa. 

Sinabi sa kaniya ng isa sa kaniyang mga alagad, si 
Andres, na kapatid ni Simon Pedro, 

May isang batang lalake rito, na mayroong limang 
tinapay na sebada, at dalawang isda: datapuwa't 
gaano na ang mga ito sa ganyang karamihan? 

Sinabi ni Jesus, Inyong paupuin ang mga tao. 
Madamo nga sa dakong yaon. Kaya't nagsiupo ang mga 
lalake, na may limang libo ang bilang. 

Kinuha nga ni Jesus ang mga tinapay; at nang 
makapagpasalamat, ay ipinamahagi niya sa kanilang 
nangakaupo; at gayon din naman binigyan sila ng 
mga isda kung gaanong ibigin nila. 

At nang sila'y mangabusog, ay sinabi niya sa 
kaniyang mga alagad, Pulutin ninyo ang mga 
pinagputolputol na lumabis, upang walang anomang 
masayang. 

Kaya't kanilang tinipon, at nangapuno ang 
labingdalawang bakol ng mga pinagputolputol sa 
limang tinapay na sebada, na lumabis sa nagsikain. 

Kaya't nang makita ng mga tao ang tandang ginawa 
niya, ay kanilang sinabi, Totoong ito nga ang 
propeta na paririto sa sanglibutan. 

Nang mapaghalata nga ni Jesus na sila'y 
magsisilapit at siya'y agawin, upang siya'y gawing 
hari, ay muling nagbalik sa bundok na nagiisa. 

At nang kinahapunan, ay nagsilusong ang kaniyang 
mga alagad sa dagat; 

At nagsilulan sila sa isang daong, at kanilang 
tinatawid ang dagat hanggang sa Capernaum. At 
madilim na nga, at hindi dumarating sa kanila si 
Jesus. 

At lumalaki ang dagat dahil sa isang malakas na 
hanging humihihip. 

Nang sila nga'y mangakagaod na ng may dalawangpu't 
lima o tatlongpung estadio, ay kanilang nakita si 
Jesus na lumalakad sa ibabaw ng dagat, at 
lumalapit sa daong: at sila'y nangahintakutan. 

Datapuwa't sinabi niya sa kanila, Ako nga; huwag 
kayong mangatakot. 

Malugod nga nilang tinanggap siya sa daong: at 
pagdaka'y dumating ang daong sa lupang kanilang 
tinutumpa. 

Nang kinabukasan ay nakita ng karamihang nakatayo 
sa kabilang ibayo ng dagat na doo'y walang ibang 
daong, kundi isa, at hindi lumulan sa daong si 
Jesus na kasama ng kaniyang mga alagad, kundi ang 
kaniyang mga alagad lamang ang nagsipaglayag 

(Gayon man ay may mga daong na nagsidating na mula 
sa Tiberias malapit sa dako na kanilang kinainan 
ng tinapay pagkatapos na makapagpasalamat ang 
Panginoon): 

Nang makita nga ng karamihan na wala roon si 
Jesus, ni ang kaniyang mga alagad man, ay 
nagsilulan sila sa mga daong, at nagsidating sa 
Capernaum, na hinahanap si Jesus. 

At nang siya'y kanilang masumpungan sa kabilang 
ibayo ng dagat, ay kanilang sinabi sa kanila, 
Rabi, kailan ka dumating dito? 

Sinagot sila ni Jesus at sinabi, Katotohanan, 
katotohanang sinasabi ko sa inyo, Ako'y inyong 
hinahanap, hindi dahil sa inyong nangakitang mga 
tanda, kundi dahil sa kayo'y nagsikain ng tinapay, 
at kayo'y nangabusog. 

Magsigawa kayo hindi dahil sa pagkaing napapanis, 
kundi dahil sa pagkaing tumatagal sa buhay na 
walang hanggan, na ibibigay sa inyo ng Anak ng 
tao: sapagka't siyang tinatakan ng Ama, sa 
makatuwid baga'y ang Dios. 

Sinabi nga nila sa kaniya, Ano ang kinakailangan 
naming gawin, upang aming magawa ang mga gawa ng 
Dios? 

Sumagot si Jesus at sa kanila'y sinabi, Ito ang 
gawa ng Dios, na inyong sampalatayanan yaong 
kaniyang sinugo. 

Sinabi nga nila sa kaniya, Ano nga ang inyong 
ginagawa na pinakatanda, upang aming makita, at 
sampalatayanan ka namin? ano ang ginagawa mo? 

Nagsikain ang aming mga magulang ng mana sa ilang; 
gaya ng nasusulat, Tinapay na galing sa langit ang 
sa kanila'y kaniyang ipinakain. 

Sinabi nga sa kanila ni Jesus, Katotohanan, 
katotohanang sinasabi ko sa inyo, Hindi si Moises 
ang nagbigay sa inyo ng tinapay na galing sa 
langit; kundi ang aking Ama ang nagbibigay sa inyo 
ng tunay na tinapay na galing sa langit. 

Sapagka't ang tinapay ng Dios ay yaong bumababang 
mula sa langit, at nagbibigay buhay sa 
sanglibutan. 

Sa kaniya nga'y kanilang sinabi, Panginoon, bigyan 
mo kaming palagi ng tinapay na ito. 

Sa kanila'y sinabi ni Jesus, Ako ang tinapay ng 
kabuhayan: ang lumalapit sa akin ay hindi 
magugutom, at ang sumasampalataya sa akin kailan 
ma'y hindi mauuhaw. 

Datapuwa't sinabi ko sa inyo, na nakita ninyo ako, 
at gayon ma'y hindi kayo nagsisampalataya. 

Ang lahat ng ibinibigay sa akin ng Ama ay 
magsisilapit sa akin; at ang lumalapit sa akin sa 
anomang paraan ay hindi ko itataboy. 

Sapagka't bumaba akong mula sa langit, hindi upang 
gawin ko ang aking sariling kalooban, kundi ang 
kalooban ng nagsugo sa akin. 

At ito ang kalooban ng nagsugo sa akin, na sa 
lahat ng ibinigay niya sa akin ay huwag kong iwala 
ang anoman, kundi ibangon sa huling araw. 

Sapagka't ito ang kalooban ng aking Ama, na ang 
bawa't nakakakita sa Anak, at sa kaniya'y 
sumampalataya, ay magkaroon ng walang hanggang 
buhay; at akin siyang ibabangon sa huling araw. 

Ang mga Judio nga ay nagbulongbulungan tungkol sa 
kaniya sapagka't kaniyang sinabi, Ako ang tinapay 
na bumabang galing sa langit. 

At kanilang sinabi, Hindi baga ito'y si Jesus, ang 
anak ni Jose, na nakikilala natin ang kaniyang ama 
at ina? paano ngang sinasabi niya, Ako'y bumabang 
galing sa langit? 

Sumagot si Jesus at sa kanila'y sinabi, Huwag 
kayong mangagbulongbulungan. 

Walang taong makalalapit sa akin, maliban nang ang 
Amang nagsugo sa akin ang sa kaniya'y magdala sa 
akin; at siya'y aking ibabangon sa huling araw. 

Nasusulat sa mga propeta, At tuturuan silang lahat 
ng Dios. Ang bawa't nakarinig sa Ama, at natuto, 
ay lumalapit sa akin. 

Hindi sa ang sinoma'y nakakita sa Ama, kundi yaong 
nanggaling sa Dios, siya ang nakakita sa Ama. 

Katotohanan, katotohanang sinasabi ko sa inyo, Ang 
sumasampalataya ay may buhay na walang hanggan. 

Ako ang tinapay ng kabuhayan. 

Nagsikain ang inyong mga magulang ng mana sa 
ilang, at sila'y nangamatay. 

Ito ang tinapay na bumababang galing sa langit, 
upang ang taong makakain, ay huwag mamatay. 

Ako ang tinapay na buhay na bumabang galing sa 
langit: kung ang sinoman ay kumain ng tinapay na 
ito, siya'y mabubuhay magpakailan man: oo at ang 
tinapay na aking ibibigay ay ang aking laman, sa 
ikabubuhay ng sanglibutan. 

Ang mga Judio nga'y nangagtatalo, na nangagsasabi, 
Paanong maipakakain sa atin ng taong ito ang 
kaniyang laman? 

Sinabi nga sa kanila ni Jesus, Katotohanan, 
katotohanang sinasabi ko sa inyo, Maliban nang 
inyong kanin ang laman ng Anak ng tao at inumin 
ang kaniyang dugo, ay wala kayong buhay sa inyong 
sarili. 

Ang kumakain ng aking laman at umiinom ng aking 
dugo ay may buhay na walang hanggan; at siya'y 
aking ibabangon sa huling araw. 

Sapagka't ang aking laman ay tunay na pagkain, at 
ang aking dugo ay tunay na inumin. 

Ang kumakain ng aking laman at umiinom ng aking 
dugo ay nananahan sa akin, at ako'y sa kaniya. 

Kung paanong sinugo ako ng Amang buhay, at ako'y 
nabubuhay dahil sa Ama; gayon din naman ang 
kumakain sa akin, siya nama'y mabubuhay dahil sa 
akin. 

Ito ang tinapay na bumabang galing sa langit: 
hindi gaya ng mga magulang na nagsikain, at 
nangamatay; ang kumakain ng tinapay na ito ay 
mabubuhay magpakailan man. 

Sinabi niya ang mga bagay na ito sa sinagoga, 
samantalang siya'y nagtuturo sa Capernaum. 

Marami nga sa kaniyang mga alagad, nang kanilang 
marinig ito, ay nangagsabi, Matigas ang 
pananalitang ito; sino ang makaririnig noon? 

Datapuwa't pagkaalam ni Jesus sa kaniyang sarili 
na nagbubulongbulungan ang kaniyang mga alagad 
tungkol dito, sa kanila'y sinabi, Ito baga'y 
nakapagpapatisod sa inyo? 

Ano nga kung makita ninyong umaakyat ang Anak ng 
tao sa kinaroroonan niya nang una? 

Ang espiritu nga ang bumubuhay; sa laman ay walang 
anomang pinakikinabang: ang mga salitang sinalita 
ko sa inyo ay pawang espiritu, at pawang buhay. 

Datapuwa't may ilan sa inyong hindi 
nagsisisampalataya. Sapagka't talastas na ni Jesus 
buhat pa nang una kung sino-sino ang hindi 
nagsisisampalataya, at kung sino ang sa kaniya'y 
magkakanulo. 

At sinabi niya, Dahil dito'y sinabi ko sa inyo, na 
walang taong makalalapit sa akin, maliban na 
ipagkaloob sa kaniya ng Ama. 

Dahil dito'y marami sa kaniyang mga alagad ay 
nagsitalikod, at hindi na nagsisama sa kaniya. 

Sinabi nga ni Jesus sa labingdalawa, Ibig baga 
ninyong magsialis din naman? 

Sinagot siya ni Simon Pedro, Panginoon, kanino 
kami magsisiparoon? ikaw ang may mga salita ng 
buhay na walang hanggan. 

At kami'y nagsisisampalataya at nakikilala namin 
na ikaw ang Banal ng Dios. 

Sinagot sila ni Jesus, Hindi baga hinirang ko 
kayong labingdalawa, at ang isa sa inyo ay diablo? 

Tinukoy nga niya si Judas na anak ni Simon 
Iscariote, sapagka't siya ang sa kaniya'y 
magkakanulo, palibhasa'y isa sa labingdalawa. 

At pagkatapos ng mga bagay na ito ay naglakad si 
Jesus sa Galilea: sapagka't ayaw siyang maglakad 
sa Judea, dahil sa pinagsisikapan ng mga Judio na 
siya'y patayin. 

Malapit na nga ang pista ng mga Judio, ang pista 
ng mga tabernakulo. 

Sinabi nga sa kaniya ng kaniyang mga kapatid, 
Umalis ka rito, at pumaroon ka sa Judea, upang 
makita naman ng iyong mga alagad ang mga gawang 
iyong ginagawa. 

Sapagka't walang taong gumagawa ng anomang bagay 
sa lihim, at nagsisikap ihayag ang kaniyang 
sarili. Kung ginagawa mo ang mga bagay na ito ay 
pakilala ka sa sanglibutan. 

Sapagka't kahit ang kaniyang mga kapatid man ay 
hindi nagsisisampalataya sa kaniya. 

Sinabi nga sa kanila ni Jesus, Hindi pa dumarating 
ang aking panahon; datapuwa't ang inyong panahon 
ay laging nahahanda. 

Hindi mangyayaring kayo'y kapootan ng sanglibutan; 
nguni't ako'y kinapopootan, sapagka't siya'y aking 
pinatototohanang masasama ang kaniyang mga gawa. 

Mangagsiahon kayo sa pista: ako'y hindi aahon sa 
pistang ito; sapagka't hindi pa nagaganap ang 
aking panahon. 

At nang masabi sa kanila ang mga bagay na ito, ay 
nanahan pa siya sa Galilea. 

Datapuwa't nang mangakaahon na ang kaniyang mga 
kapatid sa pista, saka naman siya umahon, hindi sa 
hayag, kundi waring sa lihim. 

Hinahanap nga siya ng mga Judio sa pista, at 
kanilang sinasabi, Saan naroon siya? 

At nagkaroon ng maraming bulongbulungan tungkol sa 
kaniya ang karamihan: sinasabi ng ilan, Siya'y 
taong mabuti; sinasabi ng mga iba, Hindi gayon, 
kundi inililigaw niya ang karamihan. 

Gayon man ay walang taong nagsasalita ng hayag 
tungkol sa kaniya dahil sa takot sa mga Judio. 

Datapuwa't nang ang kapistahan nga'y nasa 
kalagitnaan na ay umahon si Jesus sa templo, at 
nagturo. 

Nagsipanggilalas nga ang mga Judio, na 
nangagsasabi, Paanong nakaaalam ang taong ito ng 
mga karunungan, gayong hindi naman nagaral kailan 
man? 

Sinagot nga sila ni Jesus, at sinabi, Ang turo ko 
ay hindi akin, kundi doon sa nagsugo sa akin. 

Kung ang sinomang tao ay nagiibig gumawa ng 
kaniyang kalooban, ay makikilala niya ang turo, 
kung ito'y sa Dios, o kung ako'y nagsasalita na 
mula sa aking sarili. 

Ang nagsasalita ng sa ganang kaniyang sarili'y 
humahanap ng kaniyang sariling kaluwalhatian: 
datapuwa't ang humahanap ng kaluwalhatian niyaong 
sa kaniya'y nagsugo, ang gayon ay totoo, at sa 
kaniya'y walang kalikuan. 

Hindi baga ibinigay sa inyo ni Moises ang 
kautusan, at gayon ma'y wala sa inyong gumaganap 
ng kautusan? Bakit ninyo pinagsisikapang ako'y 
patayin? 

Sumagot ang karamihan, Mayroon kang demonio: sino 
ang nagsisikap na ikaw ay patayin? 

Sumagot si Jesus at sa kanila'y sinabi, Isang gawa 
ang aking ginawa, at kayong lahat ay 
nagsipanggilalas dahil doon. 

Ibinigay sa inyo ni Moises ang pagtutuli (hindi sa 
ito'y kay Moises, kundi sa mga magulang); at 
tinutuli ninyo sa sabbath ang isang lalake. 

Kung tinatanggap ng lalake ang pagtutuli sa 
sabbath, upang huwag labagin ang kautusan ni 
Moises; nangagagalit baga kayo sa akin, dahil sa 
pinagaling kong lubos ang isang tao sa sabbath? 

Huwag kayong magsihatol ayon sa anyo, kundi 
magsihatol kayo ng matuwid na paghatol. 

Sinabi nga ng ilang taga Jerusalem, Hindi baga ito 
ang kanilang pinagsisikapang patayin? 

At narito, siya'y hayag na nagsasalita, at walang 
anomang sinasabi sila sa kaniya. Napagkikilala 
kayang tunay ng mga pinuno na ito ang Cristo? 

Gayon man ay nakikilala namin ang taong ito kung 
taga saan siya: datapuwa't pagparito ng Cristo, 
sinoma'y walang makakaalam kung taga saan siya. 

Sumigaw nga si Jesus sa templo, na nagtuturo at 
sinasabi, Ako'y inyong nakikilala at nalalaman din 
naman ninyo kung taga saan ako; at hindi ako 
naparito sa aking sarili, datapuwa't ang nagsugo 
sa akin ay tunay, na hindi ninyo nakikilala. 

Siya'y nakikilala ko; sapagka't ako'y mula sa 
kaniya, at siya ang nagsugo sa akin. 

Pinagsisikapan nga nilang siya'y hulihin: at 
walang taong sumunggab sa kaniya, sapagka't hindi 
pa dumarating ang kaniyang oras. 

Datapuwa't sa karamihan ay marami ang 
nagsisampalataya sa kaniya; at kanilang sinasabi, 
Pagparito ng Cristo, ay gagawa pa baga siya ng 
lalong maraming tanda kay sa mga ginawa ng taong 
ito? 

Nangarinig ng mga Fariseo ang bulongbulungan ng 
karamihan tungkol sa kaniya; at nangagsugo ang mga 
pangulong saserdote at ang mga Fariseo ng mga 
punong kawal upang siya'y hulihin. 

Sinabi nga ni Jesus, Makikisama pa ako sa inyong 
sangdaling panahon, at ako'y paroroon sa nagsugo 
sa akin. 

Hahanapin ninyo ako, at hindi ako masusumpungan: 
at kung saan ako naroroon, ay hindi kayo 
makaparoroon. 

Ang mga Judio nga'y nangagsangusapan, Saan 
paroroon ang taong ito na hindi natin siya 
masusumpungan? siya kaya'y paroroon sa 
nagsisipangalat sa gitna ng mga Griego, at 
magtuturo sa mga Griego? 

Ano ang salitang ito na kaniyang sinabi, Hahanapin 
ninyo ako, at hindi ninyo ako masusumpungan; at 
kung saan ako naroroon, ay hindi kayo 
makaparoroon? 

Nang huling araw nga, na dakilang araw ng 
kapistahan, si Jesus ay tumayo at sumigaw, na 
nagsasabi, Kung ang sinomang tao'y nauuhaw, ay 
pumarito siya sa akin, at uminom. 

Ang sumasampalataya sa akin, gaya ng sinasabi ng 
kasulatan, ay mula sa loob niya ay aagos ang mga 
ilog ng tubig na buhay. 

(Nguni't ito'y sinalita niya tungkol sa Espiritu, 
na tatanggapin ng mga magsisisampalataya sa 
kaniya: sapagka't hindi pa ipinagkakaloob ang 
Espiritu; sapagka't si Jesus ay hindi pa 
niluluwalhati.) 

Ang ilan nga sa karamihan, nang marinig ang mga 
salitang ito, ay nangagsabi, Tunay na ito ang 
propeta. 

Sinasabi ng mga iba, Ito nga ang Cristo. 
Datapuwa't sinasabi ng ilan, Ano, sa Galilea baga 
manggagaling ang Cristo? 

Hindi baga sinabi ng kasulatan na ang Cristo ay 
manggagaling sa lahi ni David, at mula sa 
Bet-lehem, ang nayong kinaroonan ni David? 

Kaya nangyaring nagkaroon ng pagkakabahabahagi sa 
karamihan dahil sa kaniya. 

At ibig ng ilan sa kanila na siya'y hulihin; 
datapuwa't walang taong sumunggab sa kaniya. 

Nagsidating nga ang mga punong kawal sa mga 
pangulong saserdote at sa mga Fariseo; at sinabi 
nila sa kanila, Bakit hindi ninyo siya dinala? 

Nagsisagot ang mga punong kawal, Kailan ma'y 
walang taong nagsalita ng gayon. 

Sinagot nga sila ng mga Fariseo, Kayo baga naman 
ay nangailigaw rin? 

Sumampalataya baga sa kaniya ang sinoman sa mga 
pinuno, o ang sinoman sa mga Fariseo? 

Datapuwa't ang karamihang ito na hindi nakaaalam 
ng kautusan ay sinumpa. 

Sinabi sa kanila ni Nicodemo (yaong pumaroon kay 
Jesus nang una, na isa sa kanila), 

Hinahatulan baga ng ating kautusan ang isang tao, 
malibang siya muna'y dinggin at talastasin kung 
ano ang kaniyang ginagawa? 

Sila'y nagsisagot at sinabi sa kaniya, Ikaw baga'y 
taga Galilea rin? Siyasatin mo, at tingnan mo na 
sa Galilea ay walang lumitaw na propeta. 

Ang bawa't tao'y umuwi sa kanikaniyang sariling 
bahay: 

Datapuwa't si Jesus ay napasa bundok ng mga Olivo. 

At pagka umaga ay nagbalik siya sa templo, at ang 
buong bayan ay lumapit sa kaniya; at siya'y naupo, 
at sila'y tinuruan. 

At dinala sa kaniya ng mga eskriba at ng mga 
Fariseo ang isang babaing nahuli sa pangangalunya; 
at nang mailagay siya sa gitna, 

Ay sinabi nila sa kaniya, Guro, nahuli ang babaing 
ito sa kasalukuyan ng pangangalunya. 

Sa kautusan nga ay ipinagutos sa amin ni Moises na 
batuhin ang mga ganyan: ano nga ang iyong sabi 
tungkol sa kaniya? 

At ito'y kanilang sinabi, na siya'y sinusubok, 
upang sa kaniya'y may maisumbong sila. Datapuwa't 
yumuko si Jesus, at sumulat ng kaniyang daliri sa 
lupa. 

Datapuwa't nang sila'y nangagpatuloy ng 
pagtatanong sa kaniya, ay umunat siya, at sa 
kanila'y sinabi, Ang walang kasalanan sa inyo, ay 
siyang unang bumato sa kaniya. 

At muli siyang yumuko, at sumulat ng kaniyang 
daliri sa lupa. 

At sila, nang ito'y kanilang marinig, ay nagsialis 
na isa-isa, na nagpasimula sa katandatandaan, 
hanggang sa kahulihulihan: at iniwang magisa si 
Jesus at ang babae, sa kinaroroonan nito, sa 
gitna. 

At umunat si Jesus, at sa kaniya'y sinabi, Babae, 
saan sila nangaroroon? wala bagang taong humatol 
sa iyo? 

At sinabi niya, Wala sinoman, Panginoon. At sinabi 
ni Jesus, Ako man ay hindi rin hahatol sa iyo: 
humayo ka ng iyong lakad; mula ngayo'y huwag ka 
nang magkasala. 

Muli ngang nagsalita sa kanila si Jesus, na 
sinasabi, Ako ang ilaw ng sanglibutan: ang 
sumusunod sa akin ay hindi lalakad sa kadiliman, 
kundi magkakaroon ng ilaw ng kabuhayan. 

Sinabi nga sa kaniya ng mga Fariseo, Nagpapatotoo 
ka sa iyong sarili; hindi totoo ang patotoo mo. 

Sumagot si Jesus at sa kanila'y sinabi, Bagama't 
ako'y nagpapatotoo sa akin din, ay totoo ang aking 
patotoo; sapagka't nalalaman ko kung saan ako 
nanggaling, at kung saan ako paroroon; datapuwa't 
hindi ninyo nalalaman kung saan ako nanggaling, o 
kung saan ako paroroon. 

Nagsisihatol kayo ayon sa laman; ako'y hindi 
humahatol sa kanino mang tao. 

Oo, at kung ako'y humahatol, ang hatol ko'y totoo; 
sapagka't hindi ako nagiisa, kundi ako at ang Ama 
na nagsugo sa akin. 

Oo, at sa inyong kautusan ay nasusulat, na ang 
patotoo ng dalawang tao ay totoo. 

Ako ang nagpapatotoo sa akin din, at ang Amang 
nagsugo sa akin ay nagpapatotoo sa akin. 

Sa kaniya nga'y kanilang sinabi, Saan naroroon ang 
iyong Ama? Sumagot si Jesus, Hindi ninyo 
nakikilala ako, ni ang aking Ama: kung ako'y 
inyong makilala, ay makikilala rin ninyo ang aking 
Ama. 

Sinalita niya ang mga salitang ito sa dakong 
kabang-yaman, nang nagtuturo siya sa templo: at 
walang taong humuli sa kaniya; sapagka't hindi pa 
dumarating ang kaniyang oras. 

Muli ngang sinabi niya sa kanila, Yayaon ako, at 
ako'y inyong hahanapin, at mangamamatay kayo sa 
inyong kasalanan: sa aking paroroonan, ay hindi 
kayo mangakaparoroon. 

Sinabi nga ng mga Judio, Siya kaya'y 
magpapakamatay, sapagka't kaniyang sinabi, Sa 
aking paroroonan, ay hindi kayo mangakaparoroon. 

At sa kanila'y kaniyang sinabi, Kayo'y mga taga 
ibaba; ako'y taga itaas: kayo'y mga taga 
sanglibutang ito; ako'y hindi taga sanglibutang 
ito. 

Sinabi ko nga sa inyo, na kayo'y mangamamatay sa 
inyong mga kasalanan: sapagka't malibang kayo'y 
magsisampalataya na ako nga ang Cristo, ay 
mangamamatay kayo sa inyong mga kasalanan. 

Sa kaniya nga'y kanilang sinabi, Sino ka baga? 
Sinabi sa kanila ni Jesus, Siya rin na sinalita ko 
sa inyo mula pa nang una. 

Mayroon akong maraming bagay na sasalitain at 
hahatulan tungkol sa inyo: gayon pa man ang 
nagsugo sa akin ay totoo; at ang mga bagay na sa 
kaniya'y aking narinig, ang mga ito ang sinasalita 
ko sa sanglibutan. 

Hindi nila napagunawa na tungkol sa Ama ang 
kaniyang sinasalita sa kanila. 

Sinabi nga ni Jesus, Kung maitaas na ninyo ang 
Anak ng tao, saka ninyo makikilala na ako nga ang 
Cristo, at wala akong ginagawa sa aking sarili, 
kundi sinalita ko ang mga bagay na ito, ayon sa 
itinuro sa akin ng Ama. 

At ang nagsugo sa akin ay sumasa akin; hindi niya 
ako binayaang nagiisa; sapagka't ginagawa kong 
lagi ang mga bagay na sa kaniya'y nakalulugod. 

Samantalang sinasalita niya ang mga bagay na ito, 
ay maraming nagsisampalataya sa kaniya. 

Sinabi nga ni Jesus sa mga Judiong yaon na 
nagsisisampalataya sa kaniya, Kung kayo'y 
magsisipanatili sa aking salita, kung magkagayo'y 
tunay nga kayong mga alagad ko; 

At inyong makikilala ang katotohanan, at ang 
katotohana'y magpapalaya sa inyo. 

Sa kaniya'y kanilang isinagot, Kami'y binhi ni 
Abraham, at kailan ma'y hindi pa naging alipin 
ninomang tao: paanong sinasabi mo, Kayo'y magiging 
laya? 

Sinagot sila ni Jesus, Katotohanan, katotohanang 
sinasabi ko sa inyo, Ang bawa't nagkakasala ay 
alipin ng kasalanan. 

At ang alipin ay hindi nananahan sa bahay 
magpakailan man: ang anak ang nananahan 
magpakailan man. 

Kung palayain nga kayo ng Anak, kayo'y magiging 
tunay na laya. 

Talastas ko na kayo'y binhi ni Abraham; gayon ma'y 
pinagsisikapan ninyong ako'y patayin, sapagka't 
ang salita ko'y hindi magkasiya sa inyo. 

Sinasalita ko ang mga bagay na aking nakita sa 
aking Ama: at ginagawa rin ninyo ang mga bagay na 
inyong narinig sa inyong Ama. 

Sila'y nagsisagot at sa kaniya'y sinabi, Si 
Abraham ang aming ama. Sa kanila'y sinabi ni 
Jesus, Kung kayo'y mga anak ni Abraham, ay gagawin 
ninyo ang mga gawa ni Abraham. 

Datapuwa't ngayo'y pinagsisikapan ninyo akong 
patayin, na taong sa inyo'y nagsaysay ng 
katotohanan, na aking narinig sa Dios: ito'y hindi 
ginawa ni Abraham. 

Ginagawa ninyo ang mga gawa ng inyong ama. Sinabi 
nila sa kaniya, Hindi kami inianak sa pakikiapid; 
may isang Ama kami, ang Dios. 

Sinabi sa kanila ni Jesus, Kung ang Dios ang 
inyong ama, ay inyong iibigin ako: sapagka't ako'y 
nagmula at nanggaling sa Dios; sapagka't hindi ako 
naparito sa aking sarili, kundi sinugo niya ako. 

Bakit hindi ninyo napaguunawa ang aking 
pananalita? sapagka't hindi ninyo mangyayaring 
dinggin ang aking salita. 

Kayo'y sa inyong amang diablo, at ang mga nais ng 
inyong ama ang ibig ninyong gawin. Siya'y isang 
mamamatay-tao buhat pa nang una, at hindi 
nananatili sa katotohanan, sapagka't walang 
katotohanan sa kaniya. Pagka nagsasalita siya ng 
kasinungalingan, ay nagsasalita siya ng sa ganang 
kaniya: sapagka't siya'y isang sinungaling, at ama 
nito. 

Nguni't dahil sa sinasabi ko ang katotohanan, ay 
hindi ninyo ako sinasampalatayanan. 

Sino sa inyo ang makasusumbat sa akin tungkol sa 
kasalanan? Kung sinasabi ko ang katotohanan, bakit 
hindi ninyo ako sinasampalatayanan? 

Ang sa Dios ay nakikinig ng mga salita ng Dios: 
dahil dito'y hindi ninyo dinirinig, sapagka't 
kayo'y hindi sa Dios. 

Nagsisagot ang mga Judio at sa kaniya'y sinabi, 
Hindi baga magaling ang aming pagkasabi na ikaw ay 
isang Samaritano, at mayroon kang demonio? 

Sumagot si Jesus, Ako'y walang demonio; kundi 
pinapupurihan ko ang aking Ama, at ako'y inyong 
sinisiraan ng puri. 

Nguni't hindi ko hinahanap ang aking sariling 
kaluwalhatian: may isang humahanap at humahatol. 

Katotohanan, katotohanang sinasabi ko sa inyo, 
Kung ang sinoman ay tutupad ng aking salita, ay 
hindi siya makakakita magpakailan man ng 
kamatayan. 

Sinabi ng mga Judio sa kaniya, Ngayo'y nalalaman 
naming mayroon kang demonio. Namatay si Abraham, 
at ang mga propeta; at sinasabi mo, Kung ang 
sinoman ay tutupad ng aking salita, ay hindi niya 
matitikman magpakailan man ang kamatayan. 

Dakila ka pa baga sa aming amang Abraham, na 
namatay? at nangamatay ang mga propeta: sino ang 
ipinalalagay mo sa iyong sarili? 

Sumagot si Jesus, Kung niluluwalhati ko ang aking 
sarili, ang kaluwalhatian ko ay walang anoman: ang 
aking Ama'y siyang lumuluwalhati sa akin; na 
tungkol sa kaniya'y sinasabi ninyo, na siya'y 
inyong Dios; 

At hindi ninyo siya napagkilala: nguni't 
nakikilala ko siya; at kung aking sasabihin, na 
hindi ko siya nakikilala, ay ako'y matutulad sa 
inyo, na sinungaling: datapuwa't nakikilala ko 
siya, at tinutupad ko ang kaniyang salita. 

Nagalak ang inyong amang si Abraham na makita ang 
aking araw; at nakita niya, at natuwa. 

Sinabi nga sa kaniya ng mga Judio, Wala ka pang 
limangpung taon, at nakita mo si Abraham? 

Sinabi sa kanila ni Jesus, Katotohanan, 
katotohanang sinasabi ko sa inyo, Bago ipinanganak 
si Abraham, ay ako nga. 

Sila nga'y nagsidampot ng mga bato upang ihagis sa 
kaniya: datapuwa't nagtago si Jesus, at lumabas sa 
templo. 

At sa pagdaraan niya, ay nakita niya ang isang 
lalaking bulag mula sa kaniyang kapanganakan. 

At itinanong sa kaniya ng kaniyang mga alagad, na 
nangagsasabi, Rabi, sino ang nagkasala, ang taong 
ito, o ang kaniyang mga magulang, upang siya'y 
ipanganak na bulag? 

Sumagot si Jesus, Hindi dahil sa ang taong ito'y 
nagkasala, ni ang kaniyang mga magulang man: kundi 
upang mahayag sa kaniya ang mga gawa ng Dios. 

Kinakailangan nating gawin ang mga gawa niyaong 
nagsugo sa akin, samantalang araw: dumarating ang 
gabi, na walang taong makagagawa. 

Samantalang ako'y nasa sanglibutan, ako ang ilaw 
ng sanglibutan. 

Nang masabi niya ang ganito, siya'y lumura sa 
lupa, at pinapagputik ang lura, at pinahiran ang 
mga mata niya ng putik, 

At sinabi sa kaniya, Humayo ka, maghugas ka sa 
tangke ng Siloe (na kung liliwanagin ay Sinugo). 
Siya nga'y humayo, at naghugas, at nagbalik na 
nakakakita. 

Ang mga kapitbahay nga, at ang nangakakita sa 
kaniya nang una, na siya'y pulubi, ay nangagsabi, 
Hindi baga ito ang nauupo at nagpapalimos? 

Sinabi ng mga iba, Siya nga: sinabi ng mga iba, 
Hindi, kundi nakakamukha niya. Sinabi niya, Ako 
nga. 

Sa kaniya nga'y kanilang sinabi, Paano nga ang 
pagkadilat ng iyong mga mata? 

Sumagot siya, Ang lalaking tinatawag na Jesus ay 
gumawa ng putik, at pinahiran ang aking mga mata, 
at sinabi sa akin, Humayo ka sa Siloe, at maghugas 
ka: kaya't ako'y humayo at naghugas, at ako'y 
tumanggap ng paningin. 

At sinabi nila sa kaniya, Saan naroon siya? Sinabi 
niya, Hindi ko nalalaman. 

Dinala nila sa mga Fariseo siya na nang una'y 
bulag. 

Araw nga ng sabbath nang gumawa ng putik si Jesus, 
at padilatin ang kaniyang mga mata. 

Muli ngang tinanong naman siya ng mga Fariseo kung 
paanong tumanggap siya ng kaniyang paningin. At 
sinabi niya sa kanila, Nilagyan niya ng putik ang 
ibabaw ng aking mga mata, at naghugas ako, at 
ako'y nakakakita. 

Ang ilan nga sa mga Fariseo ay nangagsabi, Ang 
taong ito'y hindi galing sa Dios, sapagka't hindi 
nangingilin sa sabbath. Datapuwa't sinasabi ng mga 
iba, Paano bagang makagagawa ng gayong mga tanda 
ang isang taong makasalanan? At nagkaroon ng 
pagkakabahabahagi sa gitna nila. 

Muling sinabi nga nila sa bulag, Ano ang sabi mo 
tungkol sa kaniya, na siyang nagpadilat ng iyong 
mga mata? At kaniyang sinabi, Siya'y isang 
propeta. 

Hindi nga nagsipaniwala ang mga Judio tungkol sa 
kaniya, na siya'y naging bulag, at tumanggap ng 
kaniyang paningin, hanggang sa kanilang tinawag 
ang mga magulang niyaong tumanggap ng kaniyang 
paningin, 

At nangagtanong sa kanila, na sinasabi, Ito baga 
ang inyong anak, na sinasabi ninyong ipinanganak 
na bulag? paano ngang nakakakita siya ngayon? 

Nagsisagot ang kaniyang mga magulang, at 
nangagsabi, Nalalaman naming ito'y aming anak, at 
siya'y ipinanganak na bulag: 

Datapuwa't kung paanong siya'y nakakakita ngayon, 
ay hindi namin nalalaman; o kung sino ang 
nagpadilat ng kaniyang mga mata, ay hindi namin 
nalalaman: tanungin siya; siya'y may gulang na; 
siya'y magsasalita para sa sarili niya. 

Ang mga bagay na ito'y sinabi ng kaniyang mga 
magulang, sapagka't nangatatakot sa mga Judio: 
sapagka't pinagkaisahan na ng mga Judio, na kung 
ang sinomang tao'y ipahayag siya na siya ang 
Cristo, ay palayasin siya sa sinagoga. 

Kaya't sinabi ng kaniyang mga magulang, Siya'y may 
gulang na; tanungin siya. 

Dahil dito'y tinawag nilang bilang ikalawa ang 
taong naging bulag, at sinabi sa kaniya, 
Luwalhatiin mo ang Dios: nalalaman naming 
makasalanan ang taong ito. 

Sumagot nga siya, Kung siya'y makasalanan ay hindi 
ko nalalaman: isang bagay ang nalalaman ko, na, 
bagaman ako'y naging bulag, ngayo'y nakakakita 
ako. 

Sinabi nga nila sa kaniya, Ano ang ginawa niya sa 
iyo? paano ang pagkapadilat niya sa iyong mga 
mata? 

Sinagot niya sila, Kasasabi ko lamang sa inyo, at 
hindi ninyo pinakinggan; bakit ibig ninyong 
marinig uli? ibig baga naman ninyong kayo'y maging 
mga alagad niya? 

At siya'y kanilang inalipusta, at sinabi, Ikaw ang 
alagad niya; datapuwa't kami'y mga alagad ni 
Moises. 

Nalalaman naming nagsalita ang Dios kay Moises: 
datapuwa't tungkol sa taong ito, ay hindi namin 
nalalaman kung taga saan siya. 

Sumagot ang tao at sa kanila'y sinabi, Narito nga 
ang kagilagilalas, na hindi ninyo nalalaman kung 
siya'y taga saan, at gayon ma'y pinadilat niya ang 
aking mga mata. 

Nalalaman naming hindi pinakikinggan ng Dios ang 
mga makasalanan: datapuwa't kung ang sinomang 
tao'y maging mananamba sa Dios, at ginagawa ang 
kaniyang kalooban, siya'y pinakikinggan niya. 

Buhat nang lalangin ang sanglibutan ay hindi 
narinig kailan man na napadilat ng sinoman ang mga 
mata ng isang taong ipinanganak na bulag. 

Kung ang taong ito'y hindi galing sa Dios, ay 
hindi makagagawa ng anoman. 

Sila'y nagsisagot at sa kaniya'y sinabi, 
Ipinanganak kang lubos sa mga kasalanan, at ikaw 
baga ang nagtuturo sa amin? At siya'y pinalayas 
nila. 

Nabalitaan ni Jesus na siya'y pinalayas nila; at 
pagkasumpong sa kaniya, ay sinabi niya, 
Sumasampalataya ka baga sa Anak ng Dios? 

Sumagot siya at sinabi. At sino baga siya, 
Panginoon, upang ako'y sumampalataya sa kaniya? 

Sinabi sa kaniya ni Jesus, Siya'y nakita mo na, at 
siya nga na nakikipagsalitaan sa iyo. 

At sinabi niya, Panginoon, sumasampalataya ako. At 
siya'y sinamba niya. 

At sinabi ni Jesus, Sa paghatol ay naparito ako sa 
sanglibutang ito, upang ang mga hindi nakakakita 
ay mangakakita; at upang ang mga nakakakita, ay 
maging mga bulag. 

Yaong mga Fariseo na kasama niya ay nangakarinig 
ng mga bagay na ito, at sinabi sa kaniya, Kami 
baga naman ay mga bulag din? 

Sa kanila'y sinabi ni Jesus, Kung kayo'y mga 
bulag, ay hindi kayo magkakaroon ng kasalanan: 
datapuwa't ngayo'y sinasabi ninyo, Kami'y 
nangakakakita: nananatili ang inyong kasalanan. 

Katotohanan, katotohanang sinasabi ko sa inyo, Ang 
pumapasok sa hindi pintuan ng kulungan ng mga tupa 
kundi umaakyat sa ibang daan, ang gayon ay tulisan 
at magnanakaw. 

Datapuwa't ang pumapasok sa pintuan ay siyang 
pastor ng mga tupa. 

Binubuksan siya ng bantaypinto; at dinirinig ng 
mga tupa ang kaniyang tinig: at tinatawag ang 
kaniyang sariling mga tupa sa pangalan, at sila'y 
inihahatid sa labas. 

Pagka nailabas na niya ang lahat ng sariling 
kaniya, ay pinangungunahan niya sila, at 
nagsisisunod sa kaniya ang mga tupa: sapagka't 
nakikilala nila ang kaniyang tinig. 

At sa iba'y hindi sila magsisisunod, kundi 
magsisitakas sa kaniya: sapagka't hindi nila 
nakikilala ang tinig ng mga iba. 

Sinalita ni Jesus sa kanila ang talinghagang ito: 
datapuwa't hindi nila napagunawa kung anong mga 
bagay ang sa kanila'y sinasalita. 

Muli ngang sinabi sa kanila ni Jesus, Katotohanan, 
katotohanang sinasabi ko sa inyo, Ako ang pintuan 
ng mga tupa. 

Ang lahat ng nangauna sa aking nagsiparito ay mga 
magnanakaw at mga tulisan: datapuwa't hindi sila 
dininig ng mga tupa. 

Ako ang pintuan; ang sinomang taong pumasok sa 
akin, ay siya'y maliligtas, at papasok at lalabas, 
at makasusumpong ng pastulan. 

Hindi pumaparito ang magnanakaw, kundi upang 
magnakaw, at pumatay, at pumuksa: ako'y naparito 
upang sila'y magkaroon ng buhay, at magkaroon ng 
kasaganaan nito. 

Ako ang mabuting pastor: ibinibigay ng mabuting 
pastor ang kaniyang buhay dahil sa mga tupa. 

Ang nagpapaupa, at hindi ang pastor, na hindi 
may-ari ng mga tupa, ay nakikitang dumarating ang 
lobo, at pinababayaan ang mga tupa, at tumatakas, 
at inaagaw sila ng lobo, at pinapangangalat: 

Siya'y tumatakas sapagka't siya'y upahan, at hindi 
ipinagmamalasakit ang mga tupa. 

Ako ang mabuting pastor; at nakikilala ko ang 
sariling akin, at ang sariling akin ay nakikilala 
ako, 

Gaya ng pagkakilala sa akin ng Ama, at ng sa Ama 
ay pagkakilala ko; at ibinibigay ko ang aking 
buhay dahil sa mga tupa. 

At mayroon akong ibang mga tupa, na hindi sa 
kulungang ito: sila'y kailangan din namang dalhin 
ko, at kanilang diringgin ang aking tinig; at 
sila'y magiging isang kawan, at magkakaroon ng 
isang pastor. 

Dahil dito'y sinisinta ako ng Ama, sapagka't 
ibinibigay ko ang aking buhay, upang kunin kong 
muli. 

Sinoma'y hindi nagaalis sa akin nito, kundi kusa 
kong ibinibigay. May kapangyarihan akong magbigay 
nito, at may kapangyarihan akong kumuhang muli. 
Tinanggap ko ang utos na ito sa aking Ama. 

At muling nagkaroon ng isang pagbabahabahagi sa 
gitna ng mga Judio dahil sa mga salitang ito. 

At sinasabi ng marami sa kanila, Mayroon siyang 
demonio, at siya'y nauulol; bakit ninyo siya 
pinakikinggan? 

Sinasabi ng mga iba, Hindi sa inaalihan ng demonio 
ang mga sabing ito. Maaari bagang ang demonio ay 
makapagpadilat ng mga mata ng bulag? 

At niyao'y kapistahan ng pagtatalaga sa Jerusalem: 

Noo'y tagginaw; at naglalakad si Jesus sa templo 
sa portiko ni Salomon. 

Nilibot nga siya ng mga Judio, at sa kaniya'y 
sinabi, Hanggang kailan mo pa baga 
pagaalinlanganin kami? Kung ikaw ang Cristo, ay 
sabihin mong maliwanag sa amin. 

Sinagot sila ni Jesus, Sinabi ko sa inyo, at hindi 
kayo nagsisampalataya: ang mga gawang ginagawa ko 
sa pangalan ng aking Ama, ay siyang 
nangagpapatotoo sa akin. 

Datapuwa't hindi kayo nagsisampalataya, sapagka't 
hindi kayo sa aking mga tupa. 

Dinirinig ng aking mga tupa ang aking tinig, at 
sila'y aking nakikilala, at sila'y nagsisisunod sa 
akin: 

At sila'y binibigyan ko ng walang hanggang buhay; 
at kailan ma'y hindi sila malilipol, at hindi sila 
aagawin ng sinoman sa aking kamay. 

Ang aking Ama, na sa kanila ay nagbigay sa akin, 
ay lalong dakila kay sa lahat; at hindi sila 
maaagaw ninoman sa kamay ng Ama. 

Ako at ang Ama ay iisa. 

Nagsidampot uli ng mga bato ang mga Judio upang 
siya'y batuhin. 

Sinagot sila ni Jesus, Maraming mabubuting gawa na 
mula sa Ama ang ipinakita ko sa inyo; alin sa mga 
gawang yaon ang ibinabato ninyo sa akin? 

Sinagot siya ng mga Judio, Hindi dahil sa mabuting 
gawa ay binabato ka namin, kundi sa pamumusong; at 
sapagka't ikaw, bagaman ikaw ay tao, ay 
nagpapakunwari kang Dios. 

Sinagot sila ni Jesus, Hindi baga nasusulat sa 
inyong kautusan, Aking sinabi, Kayo'y mga dios? 

Kung tinawag niyang mga dios, yaong mga dinatnan 
ng salita ng Dios (at hindi mangyayaring sirain 
ang kasulatan), 

Sinasabi baga ninyo tungkol sa kaniya, na 
pinabanal ng Ama at sinugo sa sanglibutan, Ikaw ay 
namumusong; sapagka't sinasabi ko, Ako ang anak ng 
Dios? 

Kung hindi ko ginagawa ang mga gawa ng aking Ama, 
ay huwag ninyo akong sampalatayanan. 

Datapuwa't kung ginagawa ko, ang mga yaon kahit 
hindi kayo magsisampalataya sa akin, ay 
magsisampalataya kayo sa mga gawa; upang maalaman 
ninyo at mapagunawa na ang Ama ay nasa akin, at 
ako'y nasa Ama. 

Muling pinagsikapan nilang siya'y hulihin: at 
siya'y tumakas sa kanilang mga kamay. 

At siya'y muling naparoon sa dako pa roon ng 
Jordan sa dako nang una'y pinagbautismuhan ni 
Juan; at siya'y tumira doon. 

At marami ang mga nagsiparoon sa kaniya; at 
kanilang sinabi, Katotohanang si Juan ay hindi 
gumawa ng tanda: nguni't lahat ng mga bagay na 
sinalita ni Juan tungkol sa taong ito ay totoo. 

At marami ang mga nagsisampalataya sa kaniya roon. 

Isang tao nga na may-sakit, si Lazaro na taga 
Betania, na nayon ni Maria at ni Marta na kaniyang 
kapatid. 

At ito'y yaong si Maria na nagpahid sa Panginoon 
ng unguento, at kinuskos ang kaniyang mga paa ng 
kaniyang mga buhok, na ang kaniyang kapatid na si 
Lazaro ay may-sakit. 

Nagpasugo nga sa kaniya ang mga kapatid na babae, 
na nagsasabi, Panginoon, narito, siya na iyong 
iniibig ay may-sakit. 

Nguni't pagkarinig ni Jesus nito, ay sinabi niya, 
Ang sakit na ito'y hindi sa ikamamatay, kundi sa 
ikaluluwalhati ng Dios, upang ang Anak ng Dios ay 
luwalhatiin sa pamamagitan niyaon. 

Iniibig nga ni Jesus si Marta, at ang kaniyang 
kapatid na babae, at si Lazaro. 

Nang mabalitaan nga niya na siya'y may-sakit, 
siya'y tumahang dalawang araw nang panahong yaon 
sa dating kinaroroonan niya. 

Saka pagkatapos nito ay sinabi niya sa mga alagad, 
Tayo nang muli sa Judea. 

Sinabi sa kaniya ng mga alagad, Rabi, ngayo'y 
pinagsisikapang batuhin ka ng mga Judio; at muli 
kang paroroon doon? 

Sumagot si Jesus, Hindi baga ang araw ay may 
labingdalawang oras? Kung ang isang tao'y 
lumalakad samantalang araw, ay hindi siya 
natitisod, sapagka't nakikita niya ang ilaw ng 
sanglibutang ito. 

Nguni't ang isang taong lumalakad samantalang 
gabi, ay natitisod siya, sapagka't walang ilaw sa 
kaniya. 

Ang mga bagay na ito'y sinalita niya: at 
pagkatapos nito'y sinabi niya sa kanila, Si Lazaro 
na ating kaibigan ay natutulog; nguni't ako'y 
paroroon, upang gisingin ko siya sa pagkakatulog. 

Sinabi nga ng mga alagad sa kaniya, Panginoon, 
kung siya'y natutulog, ay siya'y gagaling. 

Sinalita nga ni Jesus ang tungkol sa kaniyang 
pagkamatay: datapuwa't sinapantaha nila na ang 
sinalita ay ang karaniwang pagtulog. 

Nang magkagayon nga ay sinabi sa kanila ni Jesus 
ng malinaw, Si Lazaro ay patay. 

At ikinagagalak ko dahil sa inyo rin na ako'y wala 
roon, upang kayo'y magsipaniwala; gayon ma'y tayo 
na sa kaniya. 

Si Tomas nga, na tinatawag na Didimo, ay nagsabi 
sa mga kapuwa niya alagad, Tayo'y magsiparoon din 
naman, upang tayo'y mangamatay na kasama niya. 

Kaya't nang dumating si Jesus, ay naratnan niyang 
apat na araw na siya'y nalilibing. 

Ang Betania nga'y malapit sa Jerusalem, na may 
layong labing-limang estadio; 

At marami sa mga Judio ang nangakaparoon na kay 
Marta at kay Maria, upang sila'y aliwin tungkol sa 
kanilang kapatid. 

Si Marta nga, nang marinig niyang si Jesus ay 
dumarating, ay yumaon at sumalubong sa kaniya: 
nguni't si Maria ay nanatiling nakaupo sa bahay. 

Sinabi nga ni Marta kay Jesus, Panginoon, kung 
ikaw sana'y narito, disin ang kapatid ko ay hindi 
namatay. 

At ngayon man nama'y nalalaman ko na, anomang 
hingin mo sa Dios, ay ipagkakaloob sa iyo ng Dios. 

Sinabi sa kaniya ni Jesus, Magbabangon uli ang 
iyong kapatid. 

Si Marta ay nagsabi sa kaniya, Nalalaman ko na 
siya'y magbabangon uli sa pagkabuhay na maguli sa 
huling araw. 

Sinabi sa kaniya ni Jesus, Ako ang pagkabuhay na 
maguli, at ang kabuhayan: ang sumasampalataya sa 
akin, bagama't siya'y mamatay, gayon ma'y 
mabubuhay siya; 

At ang sinomang nabubuhay at sumasampalataya sa 
akin ay hindi mamamatay magpakailan man. 
Sinasampalatayanan mo baga ito? 

Sinabi niya sa kaniya, Oo, Panginoon: 
sumasampalataya ako na ikaw ang Cristo ang Anak ng 
Dios, sa makatuwid baga'y ang naparirito sa 
sanglibutan. 

At nang masabi na niya ito, ay yumaon siya, at 
tinawag ng lihim si Maria na kapatid niya, na 
sinasabi, Ang Guro ay narito, at tinatawag ka. 

At siya, nang marinig niya ito, ay nagtindig na 
madali, at pumaroon sa kaniya. 

(Hindi pa nga dumarating si Jesus sa nayon, kundi 
naroroon pa sa dakong kinasalubungan sa kaniya ni 
Marta.) 

Ang mga Judio nga na kaniyang mga kasama sa bahay, 
at nangagsisialiw sa kaniya, pagkakita nilang si 
Maria, na siya'y nagtindig na madali at lumabas, 
ay nagsisunod sa kaniya, na inaakalang paroroon 
siya sa libingan upang doo'y tumangis. 

Si Maria nga, pagdating niya sa kinaroroonan ni 
Jesus, at pagkakita sa kaniya, ay nagpatirapa sa 
kaniyang paanan, na sinabi sa kaniya, Panginoon, 
kung ikaw sana'y narito, disin ay hindi namatay 
ang aking kapatid. 

Nang makita nga ni Jesus na siya'y tumatangis, at 
gayon din ang mga Judiong nagsisitangis na kasama 
niyang dumating, ay nalagim siya sa espiritu, at 
nagulumihanan, 

At sinabi, Saan ninyo siya inilagay? Sinabi nila 
sa kaniya, Panginoon, halika at tingnan mo. 

Tumangis si Jesus. 

Sinabi nga ng mga Judio, Tingnan ninyo kung gaano 
ang pagibig niya sa kaniya! 

Datapuwa't ang ilan sa kanila'y nagsipagsabi, 
Hindi baga magagawa ng taong ito, na nagpadilat ng 
mga mata ng bulag, na ang taong ito naman ay huwag 
mamatay? 

Si Jesus nga sa muling pagkalagim sa kaniyang 
sarili ay naparoon sa libingan. Yaon nga'y isang 
yungib, at mayroong isang batong nakatakip sa 
ibabaw noon. 

Sinabi ni Jesus, Alisin ninyo ang bato. Si Marta, 
na kapatid niyaong namatay, ay nagsabi sa kaniya, 
Panginoon, sa ngayon ay nabubulok na ang bangkay 
sapagka't may apat na araw nang siya'y namamatay. 

Sinabi sa kaniya ni Jesus, Di baga sinabi ko sa 
iyo, na, kung ikaw ay sasampalataya, ay makikita 
mo ang kaluwalhatian ng Dios? 

Kaya't inalis nila ang bato. At itiningin ni Jesus 
sa itaas ang kaniyang mga mata, at sinabi, Ama, 
nagpapasalamat ako sa iyo, na ako'y iyong dininig. 

At nalalaman ko na ako'y lagi mong dinirinig: 
nguni't ito'y sinabi ko dahil sa karamihang nasa 
palibot, upang sila'y magsisampalataya na ikaw ang 
nagsugo sa akin. 

At nang masabi niya ang gayon, ay sumigaw siya ng 
malakas na tinig, Lazaro, lumabas ka. 

Siya na patay ay lumabas, na natatalian ang mga 
kamay at mga paa ng mga kayong panglibing; at ang 
kaniyang mukha ay nababalot ng isang panyo. Sinabi 
sa kanila ni Jesus, Siya'y inyong kalagan, at 
bayaan ninyo siyang yumaon. 

Marami nga sa mga Judio ang nagsiparoon kay Maria 
at nangakakita ng ginawa niya, ay nagsisampalataya 
sa kaniya. 

Datapuwa't ang ilan sa kanila ay nagsiparoon sa 
mga Fariseo, at sinaysay sa kanila ang mga bagay 
na ginawa ni Jesus. 

Ang mga pangulong saserdote nga at ang mga Fariseo 
ay nangagpulong, at nagsipagsabi, Ano ang ginagawa 
natin? sapagka't ang taong ito'y gumagawa ng 
maraming tanda. 

Kung siya'y ating pabayaang gayon, ang lahat ng 
mga tao ay magsisisampalataya sa kaniya: at 
magsisiparito ang mga Romano at pagkukunin ang 
ating kinaroroonan at gayon din naman ang ating 
bansa. 

Nguni't ang isa sa kanila na si Caifas, na 
dakilang saserdote nang taong yaon, ay nagsabi sa 
kanila, Kayo'y walang nalalamang anoman. 

Ni inyong niwawari na sa inyo'y nararapat na ang 
isang tao ay mamatay dahil sa bayan, at hindi ang 
buong bansa ay mapahamak. 

Ito nga'y sinabi niya na hindi sa kaniyang sarili: 
kundi palibhasa ay dakilang saserdote nang taong 
yaon, ay hinulaan niya na si Jesus ay dapat 
mamatay dahil sa bansa; 

At hindi dahil sa bansa lamang, kundi upang 
matipon din naman niya sa isa ang mga anak ng Dios 
na nagsisipangalat. 

Kaya't mula nang araw na yaon ay pinagsanggunianan 
nilang ipapatay siya. 

Si Jesus ay hindi na naglalakad ng hayag sa gitna 
ng mga Judio, kundi naparoon doon sa lupaing 
malapit sa ilang, sa isang bayan na tinatawag na 
Efraim; at siya'y nanahanan doong kasama ng mga 
alagad. 

Ang paskua nga ng mga Judio ay malapit na: at 
maraming nagsiahon sa Jerusalem mula sa lupaing 
yaon bago magpaskua, upang magsipaglinis. 

Pinaghahanap nga nila si Jesus, at pinaguusapan ng 
isa't isa, samantalang nangakatayo sila sa templo, 
Anong akala ninyo? Na hindi na kaya siya paririto 
sa pista? 

Ang mga pangulong saserdote at ang mga Fariseo nga 
ay nangagutos, na, kung ang sinomang tao'y 
nakakaalam ng kung saan siya naroroon, ay dapat 
niyang ihayag, upang kanilang madakip siya. 

Anim na araw nga bago magpaskua ay naparoon si 
Jesus sa Betania, na kinaroroonan ni Lazaro, na 
ibinangon ni Jesus mula sa mga patay. 

Kaya't iginawa siya doon ng isang hapunan: at si 
Marta ay naglilingkod; datapuwa't si Lazaro ay isa 
sa nangakaupo sa pagkain na kasalo niya. 

Si Maria nga'y kumuha ng isang libra ng unguentong 
taganas na nardo, na totoong mahalaga, at 
pinahiran ang mga paa ni Jesus, at kinuskos ang 
kaniyang mga paa ng kaniyang mga buhok: at ang 
bahay ay napuno ng amoy ng unguento. 

Datapuwa't si Judas Iscariote, na isa sa kaniyang 
mga alagad, na sa kaniya'y magkakanulo, ay 
nagsabi, 

Bakit hindi ipinagbili ang unguentong ito ng 
tatlong daang denario, at ibigay sa mga dukha? 

Ito'y sinabi nga niya, hindi sapagka't 
ipinagmalasakit niya ang mga dukha; kundi 
sapagka't siya'y magnanakaw, at yamang nasa kaniya 
ang supot ay kinukuha niya ang doon ay inilalagay. 

Sinabi nga ni Jesus, Pabayaan ninyong ilaan niya 
ito ukol sa araw ng paglilibing sa akin. 

Sapagka't ang mga dukha ay laging nasa inyo; 
nguni't ako'y hindi laging nasa inyo. 

Ang karaniwang mga tao nga sa mga Judio ay 
naalaman na siya'y naroroon: at sila'y 
nagsiparoon, hindi dahil kay Jesus lamang, kundi 
upang makita nila si Lazaro naman, na muling 
ibinangon niya mula sa mga patay. 

Datapuwa't nangagsanggunian ang mga pangulong 
saserdote upang kanilang maipapatay pati si 
Lazaro; 

Sapagka't dahil sa kaniya'y marami sa mga Judio 
ang nagsisialis at nagsisipanampalataya kay Jesus. 

Nang kinabukasan ang isang malaking karamihan na 
nagsiparoon sa pista, pagkabalita nila na si Jesus 
ay dumarating sa Jerusalem, 

Ay nagsikuha ng mga palapa ng mga puno ng palma, 
at nagsilabas na sumalubong sa kaniya, na 
nagsisigawan, Hosanna: Mapalad ang pumaparito sa 
pangalan ng Panginoon, sa makatuwid baga'y ang 
Hari ng Israel. 

At si Jesus, pagkasumpong sa isang batang asno, ay 
sumakay doon, gaya ng nasusulat, 

Huwag kang matakot, anak na babae ng Sion: narito, 
ang iyong Hari ay pumaparito, na nakasakay sa 
isang anak ng asno. 

Ang mga bagay na ito ay hindi napagunawa ng 
kaniyang mga alagad sa pasimula: nguni't nang si 
Jesus ay maluwalhati na, ay saka nila naalaala na 
ang mga bagay na ito ay sinulat tungkol sa kaniya, 
at kanilang ginawa ang mga bagay na ito sa kaniya. 

Ang karamihan ngang kasama niya nang tawagin niya 
si Lazaro mula sa libingan, at siya'y ibangon sa 
mga patay, ay siyang nangagpapatotoo. 

Dahil dito rin naman ang karamihan ay nagsiyaon at 
sumalubong sa kaniya, sapagka't nabalitaan nila na 
siyang gumawa ng tandang ito. 

Ang mga Fariseo nga'y nangagsangusapan, Tingnan 
ninyo kung paanong kayo'y walang anomang 
ikapanaig; narito, ang sanglibutan ay sumusunod sa 
kaniya. 

Mayroon ngang ilang Griego sa nagsiahon sa 
kapistahan upang magsisamba: 

Ang mga ito nga'y nagsilapit kay Felipe, na taga 
Betsaida ng Galilea, at nagsipamanhik sa kaniya, 
na sinasabi, Ginoo, ibig sana naming makita si 
Jesus. 

Lumapit si Felipe at sinabi kay Andres: lumapit si 
Andres, at si Felipe, at kanilang sinabi kay 
Jesus. 

At sinagot sila ni Jesus, na nagsasabi, Dumating 
na ang oras, na ang Anak ng tao ay luluwalhatiin. 

Katotohanan, katotohanang sinasabi ko sa inyo, 
Maliban ang butil ng trigo ay mahulog sa lupa at 
mamatay, ay natitira siyang magiisa; nguni't kung 
mamatay, ay nagbubunga ng marami. 

Ang umiibig sa kaniyang buhay ay mawawalan nito; 
at ang napopoot sa kaniyang buhay sa sanglibutang 
ito ay maiingatan yaon sa buhay na walang hanggan. 

Kung ang sinomang tao'y naglilingkod sa akin, ay 
sumunod sa akin; at kung saan ako naroroon, ay 
doon naman doroon ang lingkod ko: kung ang 
sinomang tao'y maglingkod sa akin, ay siya'y 
pararangalan ng Ama. 

Ngayon ay nagugulumihanan ang aking kaluluwa; at 
ano ang aking sasabihin? Ama, iligtas mo ako sa 
oras na ito. Nguni't dahil dito ay naparito ako sa 
oras na ito. 

Ama, luwalhatiin mo ang iyong pangalan. Dumating 
nga ang isang tinig na mula sa langit, na 
nagsasabi, Niluwalhati ko na, at muli kong 
luluwalhatiin. 

Ang karamihan ngang nangaroroon, at nangakarinig, 
ay nagsipagsabing kumulog: sinabi ng mga iba, 
Isang anghel ang nakipagusap sa kaniya. 

Sumagot si Jesus at sinabi, Ang tinig na ito'y 
hindi dumating dahil sa akin, kundi dahil sa inyo. 

Ngayon ang paghatol sa sanglibutang ito: ngayon 
ang prinsipe ng sanglibutang ito ay palalayasin. 

At ako, kung ako'y mataas na mula sa lupa, ang 
lahat ng mga tao ay palalapitin ko sa akin din. 

Datapuwa't ito'y sinabi niya, na ipinaaalam kung 
sa anong kamatayan ang ikamamatay niya. 

Sinagot nga siya ng karamihan, Aming narinig sa 
kautusan na ang Cristo ay lumalagi magpakailan 
man: at paanong sinasabi mo, Kinakailangan na ang 
Anak ng tao ay mataas? sino ang Anak ng taong ito? 

Sinabi nga sa kanila ni Jesus, Kaunting panahon na 
lamang sasagitna ninyo ang ilaw. Kayo'y magsilakad 
samantalang nasa inyo ang ilaw, upang huwag kayong 
abutin ng kadiliman: at ang lumalakad sa kadiliman 
ay hindi nalalaman kung saan siya tutungo. 

Samantalang nasa inyo ang ilaw, ay 
magsisampalataya kayo sa ilaw, upang kayo'y maging 
mga anak ng ilaw. Ang mga bagay na ito'y sinalita 
ni Jesus, at siya'y umalis at nagtago sa kanila. 

Nguni't bagaman gumawa siya sa harap nila ng gayon 
maraming mga tanda, gayon ma'y hindi sila 
nagsisampalataya sa kaniya: 

Upang maganap ang salita ng propeta Isaias, na 
kaniyang sinalita, Panginoon, sino ang naniwala sa 
aming balita? At kanino nahayag ang bisig ng 
Panginoon? 

Dahil dito'y hindi sila makapaniwala, sapagka't 
muling sinabi ni Isaias, 

Binulag niya ang kanilang mga mata, at pinatigas 
niya ang kanilang mga puso; Baka sila'y 
mangakakita ng kanilang mga mata, at mangakaunawa 
ng kanilang puso At mangagbalik-loob, At sila'y 
mapagaling ko. 

Ang mga bagay na ito'y sinabi ni Isaias, sapagka't 
nakita niya ang kaniyang kaluwalhatian; at siya'y 
nagsalita ng tungkol sa kaniya. 

Gayon man maging sa mga pinuno ay maraming 
nagsisampalataya sa kaniya; datapuwa't dahil sa 
mga Fariseo ay hindi nila ipinahayag, baka sila'y 
mapalayas sa sinagoga: 

Sapagka't iniibig nila ng higit ang kaluwalhatian 
sa mga tao kay sa kaluwalhatian sa Dios. 

At si Jesus ay sumigaw at nagsabi, Ang 
sumasampalataya sa akin, ay hindi sa akin 
sumasampalataya, kundi doon sa nagsugo sa akin. 

At ang nakakita sa akin, ay nakakita doon sa 
nagsugo sa akin. 

Ako'y naparito na isang ilaw sa sanglibutan, upang 
ang sinomang sumampalataya sa akin ay huwag 
manatili sa kadiliman. 

At kung ang sinomang tao'y nakikinig sa aking mga 
pananalita, at hindi ingatan, ay hindi ko siya 
hinahatulan: sapagka't hindi ako naparito upang 
humatol sa sanglibutan, kundi upang iligtas ang 
sanglibutan. 

Ang nagtatakuwil sa akin, at hindi tumatanggap sa 
aking mga pananalita, ay mayroong isang hahatol sa 
kaniya: ang salitang aking sinalita, ay siyang sa 
kaniya'y hahatol sa huling araw. 

Sapagka't ako'y hindi nagsasalita na mula sa aking 
sarili; kundi ang Ama na sa akin ay nagsugo, ay 
siyang nagbigay sa akin ng utos, kung ano ang 
dapat kong sabihin, at kung ano ang dapat kong 
salitain. 

At nalalaman ko na ang kaniyang utos ay buhay na 
walang hanggan; ang mga bagay nga na sinasalita 
ko, ay ayon sa sinabi sa akin ng Ama, gayon ko 
sinasalita. 

Bago nga magpista ng paskua, sa pagkaalam ni Jesus 
na dumating na ang kaniyang oras ng paglipat niya 
mula sa sanglibutang ito hanggang sa Ama, sa 
pagkaibig sa mga kaniya na nangasa sanglibutan, ay 
inibig niya sila hanggang sa katapusan. 

At habang humahapon, nang mailagay na ng diablo sa 
puso ni Judas Iscariote, na anak ni Simon, ang 
pagkakanulo sa kaniya. 

Si Jesus, sa pagkatalastas na ibinigay na ng Ama 
ang lahat ng mga bagay sa kaniyang mga kamay, at 
siya'y nanggaling sa Dios, at sa Dios din 
paroroon, 

Ay nagtindig sa paghapon, at itinabi ang kaniyang 
mga damit; at siya'y kumuha ng isang toalya, at 
ibinigkis sa kaniyang sarili. 

Nang magkagayo'y nagsalin ng tubig sa kamaw, at 
pinasimulang hugasan ang mga paa ng mga alagad, at 
kinuskos ng toalya na sa kaniya'y nakabigkis. 

Sa gayo'y lumapit siya kay Simon Pedro. Sinabi 
niya sa kaniya, Panginoon, huhugasan mo baga ang 
aking mga paa? 

Sumagot si Jesus at sa kaniya'y sinabi, Ang 
ginagawa ko'y hindi mo nalalaman ngayon; 
datapuwa't mauunawa mo pagkatapos. 

Sinabi sa kaniya ni Pedro, Huwag mong huhugasan 
ang aking mga paa kailan man. Sinagot siya ni 
Jesus, Kung hindi kita huhugasan, ay hindi ka 
magkakaroon ng bahagi sa akin. 

Sinabi sa kaniya ni Simon Pedro, Panginoon, hindi 
ang aking mga paa lamang, kundi pati ng aking mga 
kamay at ang aking ulo. 

Sinabi sa kaniya ni Jesus, Ang napaliguan na ay 
walang kailangang hugasan maliban ang kaniyang mga 
paa, sapagka't malinis nang lubos: at kayo'y 
malilinis na, nguni't hindi ang lahat. 

Sapagka't nalalaman niya ang sa kaniya'y 
magkakanulo; kaya't sinabi niya, Hindi kayong 
lahat ay malilinis. 

Kaya't nang mahugasan niya ang kanilang mga paa, 
at makuha ang kaniyang mga damit at muling maupo, 
ay sinabi niya sa kanila, Nalalaman baga ninyo 
kung ano ang ginawa ko sa inyo? 

Tinatawag ninyo akong Guro, at Panginoon: at 
mabuti ang inyong sinasabi; sapagka't ako nga. 

Kung ako nga, na Panginoon at Guro, ay naghugas ng 
inyong mga paa, kayo naman ay nararapat ding 
mangaghugasan ng mga paa ng isa't isa. 

Sapagka't kayo'y binigyan ko ng halimbawa, upang 
gawin naman ninyo ayon sa ginawa ko sa inyo. 

Katotohanan, katotohanang sinasabi ko sa inyo, Ang 
alipin ay hindi dakila kay sa kaniyang panginoon; 
ni ang sinugo man ay dakila kay sa nagsugo sa 
kaniya. 

Kung nalalaman ninyo ang mga bagay na ito, kayo ay 
mapapalad kung inyong mga gawin. 

Hindi ko sinasalita tungkol sa inyong lahat: 
nalalaman ko ang aking mga hinirang: nguni't upang 
matupad ang kasulatan, Ang kumakain ng aking 
tinapay ay nagtaas ng kaniyang sakong laban sa 
akin. 

Mula ngayon ay sinasalita ko sa inyo bago 
mangyari, upang, pagka nangyari, kayo'y 
magsisampalataya na ako nga. 

Katotohanan, katotohanang sinasabi ko sa inyo, Ang 
tumatanggap sa sinoman sinusugo ko ay ako ang 
tinatanggap; at ang tumatanggap sa akin ay 
tinatanggap ang nagsugo sa akin. 

Nang masabing gayon ni Jesus, siya'y nagulumihanan 
sa espiritu, at pinatotohanan, at sinabi, 
Katotohanan, katotohanang sinasabi ko sa inyo, na 
ako'y ipagkakanulo ng isa sa inyo. 

Ang mga alagad ay nangagtingintinginan, na 
nangagaalinlangan kung kanino niya sinasalita. 

Sa dulang ay may isa sa kaniyang mga alagad, na 
minamahal ni Jesus na nakahilig sa sinapupunan ni 
Jesus. 

Hinudyatan nga siya ni Simon Pedro, at sinabi sa 
kaniya, Sabihin mo sa amin kung sino ang 
sinasalita niya. 

Ang nakahilig nga sa dibdib ni Jesus ay nagsabi sa 
kaniya, Panginoon, sino yaon? 

Sumagot nga si Jesus, Yaong aking ipagsawsaw at 
bigyan ng tinapay ay siya nga. Kaya't nang 
maisawsaw niya ang tinapay, ay kinuha niya at 
ibinigay niya kay Judas, na anak ni Simon 
Iscariote. 

At pagkatapos na maisubo, si Satanas nga ay 
pumasok sa kaniya. Sinabi nga sa kaniya ni Jesus, 
Ang ginagawa mo, ay gawin mong madali. 

Hindi nga natalastas ng sinomang nasa dulang kung 
sa anong kadahilanan sinalita niya ito. 

Sapagka't iniisip ng ilan, na sapagka't si Judas 
ang may tangan ng supot, ay sinabi ni Jesus sa 
kaniya, Bumili ka ng mga bagay na ating kailangan 
sa pista; o, magbigay siya ng anoman sa mga dukha. 

Nang kaniya ngang matanggap ang subo ay umalis 
agad: at noo'y gabi na. 

Nang siya nga'y makalabas na, ay sinabi ni Jesus, 
Ngayon ay niluluwalhati ang Anak ng tao, at ang 
Dios ay niluluwalhati sa kaniya: 

At luluwalhatiin siya ng Dios sa kaniyang sarili, 
at pagdaka'y luluwalhatiin siya niya. 

Maliliit na anak, sumasa inyo pa ako ng kaunting 
panahon. Ako'y inyong hahanapin: at gaya ng sinabi 
ko sa mga Judio, Sa paroroonan ko, ay hindi kayo 
mangakaparoon: gayon ang sinasabi ko sa inyo 
ngayon. 

Isang bagong utos ang sa inyo'y ibinibigay ko, na 
kayo'y mangagibigan sa isa't isa: na kung paanong 
iniibig ko kayo, ay mangagibigan naman kayo sa 
isa't isa. 

Sa ganito'y mangakikilala ng lahat ng mga tao na 
kayo ay aking mga alagad, kung kayo'y may pagibig 
sa isa't isa. 

Sinabi sa kaniya ni Simon Pedro, Panginoon, saan 
ka paroroon? Sumagot si Jesus, Sa paroroonan ko, 
ay hindi ka makasusunod sa akin ngayon: nguni't 
pagkatapos ay makasusunod ka. 

Sinabi sa kaniya ni Pedro, Panginoon, bakit hindi 
ako makasusunod sa iyo ngayon? Ang aking buhay ay 
ibibigay ko dahil sa inyo. 

Sumagot si Jesus. Ang buhay mo baga'y iyong 
ibibigay dahil sa akin? Katotohanan, katotohanang 
sinasabi ko sa iyo, Hindi titilaok ang manok, 
hanggang ikaila mo akong makaitlo. 

Huwag magulumihanan ang inyong puso: 
magsisampalataya kayo sa Dios, magsisampalataya 
naman kayo sa akin. 

Sa bahay ng aking Ama ay maraming tahanan; kung di 
gayon, ay sinabi ko sana sa inyo; sapagka't ako'y 
paroroon upang ipaghanda ko kayo ng dakong 
kalalagyan. 

At kung ako'y pumaroon at kayo'y maipaghanda ng 
kalalagyan, ay muling paririto ako, at kayo'y 
tatanggapin ko sa aking sarili; upang kung saan 
ako naroroon, kayo naman ay dumoon. 

At kung saan ako paroroon, ay nalalaman ninyo ang 
daan. 

Sinabi sa kaniya ni Tomas, Panginoon, hindi namin 
nalalaman kung saan ka paroroon; paano ngang 
malalaman namin ang daan? 

Sinabi sa kaniya ni Jesus, Ako ang daan, at ang 
katotohanan, at ang buhay: sinoman ay di 
makaparoroon sa Ama, kundi sa pamamagitan ko. 

Kung ako'y nangakilala ninyo ay mangakikilala 
ninyo ang aking Ama: buhat ngayon siya'y inyong 
mangakikilala, at siya'y inyong nakita. 

Sinabi sa kaniya ni Felipe, Panginoon, ipakita mo 
sa amin ang Ama, at sukat na ito sa amin. 

Sinabi sa kaniya ni Jesus, Malaon nang panahong 
ako'y inyong kasama, at hindi mo ako nakikilala, 
Felipe? ang nakakita sa akin ay nakakita sa Ama; 
paanong sinasabi mo, Ipakita mo sa amin ang Ama? 

Hindi ka baga nananampalataya na ako'y nasa Ama, 
at ang Ama ay nasa akin? ang mga salitang aking 
sinasabi sa inyo'y hindi ko sinasalita sa aking 
sarili: kundi ang Ama na tumatahan sa akin ay 
gumagawa ng kaniyang mga gawa. 

Magsisampalataya kayo sa akin na ako'y nasa Ama, 
at ang Ama ay nasa akin: o kungdi kaya'y 
magsisampalataya kayo sa akin dahil sa mga gawa 
rin. 

Katotohanan, katotohanang sinasabi ko sa inyo, Ang 
sa akin ay sumasampalataya, ay gagawin din naman 
niya ang mga gawang aking ginagawa; at lalong 
dakilang mga gawa kay sa rito ang gagawin niya; 
sapagka't ako'y paroroon sa Ama. 

At ang anomang inyong hingin sa aking pangalan, ay 
yaon ang aking gagawin, upang ang Ama ay 
lumuwalhati sa Anak. 

Kung kayo'y magsisihingi ng anoman sa pangalan ko, 
ay yaon ang aking gagawin. 

Kung ako'y inyong iniibig, ay tutuparin ninyo ang 
aking mga utos. 

At ako'y dadalangin sa Ama, at kayo'y bibigyan 
niya ng ibang Mangaaliw, upang siyang suma inyo 
magpakailan man, 

Sa makatuwid baga'y ang Espiritu ng katotohanan: 
na hindi matatanggap ng sanglibutan; sapagka't 
hindi nito siya nakikita, ni nakikilala man siya: 
siya'y nakikilala ninyo; sapagka't siya'y 
tumatahan sa inyo, at sasa inyo. 

Hindi ko kayo iiwang magisa: ako'y paririto sa 
inyo. 

Kaunti pang panahon, at hindi na ako makikita ng 
sanglibutan; nguni't inyong makikita ako: 
sapagka't ako'y nabubuhay, ay mangabubuhay rin 
naman kayo. 

Sa araw na yao'y makikilala ninyong ako'y nasa 
aking Ama, at kayo'y nasa akin, at ako'y nasa 
inyo. 

Ang mayroon ng aking mga utos, at tinutupad ang 
mga yaon, ay siyang umiibig sa akin: at ang 
umiibig sa akin ay iibigin ng aking Ama, at siya'y 
iibigin ko, at ako'y magpapakahayag sa kaniya. 

Si Judas (hindi ang Iscariote) ay nagsabi sa 
kaniya, Panginoon, ano't mangyayari na sa amin ka 
magpapakahayag, at hindi sa sanglibutan? 

Sumagot si Jesus at sinabi sa kaniya, Kung ang 
sinoman ay umiibig sa akin, ay kaniyang tutuparin 
ang aking salita: at siya'y iibigin ng aking Ama, 
at kami'y pasasa kaniya, at siya'y gagawin naming 
aming tahanan. 

Ang hindi umiibig sa akin ay hindi tumutupad ng 
aking mga salita: at ang salitang inyong narinig 
ay hindi akin, kundi sa Amang nagsugo sa akin. 

Ang mga bagay na ito'y sinalita ko sa inyo, 
samantalang ako'y tumatahang kasama pa ninyo. 

Datapuwa't ang Mangaaliw, sa makatuwid baga'y ang 
Espiritu Santo, na susuguin ng Ama sa aking 
pangalan, siya ang magtuturo sa inyo ng lahat ng 
mga bagay, at magpapaalaala ng lahat na sa inyo'y 
aking sinabi. 

Ang kapayapaan ay iniiwan ko sa inyo; ang aking 
kapayapaan ay ibinibigay ko sa inyo: hindi gaya ng 
ibinibigay ng sanglibutan, ang ibinibigay ko sa 
inyo. Huwag magulumihanan ang inyong puso, ni 
matakot man. 

Narinig ninyo kung paanong sinabi ko sa inyo, 
Papanaw ako, at paririto ako sa inyo. Kung ako'y 
inyong iniibig, kayo'y mangagagalak, dahil sa 
ako'y pasasa Ama: sapagka't ang Ama ay lalong 
dakila kay sa akin. 

At ngayon ay sinabi ko sa inyo bago mangyari, 
upang, kung ito'y mangyari, ay magsisampalataya 
kayo. 

Hindi na ako magsasalita pa ng marami sa inyo, 
sapagka't dumarating ang prinsipe ng sanglibutan: 
at siya'y walang anoman sa akin; 

Datapuwa't upang maalaman ng sanglibutan na ako'y 
umiibig sa Ama, at ayon sa kautusang ibinigay sa 
akin ng Ama, ay gayon din ang aking ginagawa. 
Magsitindig kayo, at magsialis tayo rito. 

Ako ang tunay na puno ng ubas, at ang aking Ama 
ang magsasaka. 

Ang bawa't sanga na sa akin ay hindi nagbubunga, 
ay inaalis niya: at ang bawa't sanga na nagbubunga 
ay nililinis niya, upang lalong magbunga. 

Kayo'y malilinis na sa pamamagitan ng salita na sa 
inyo'y aking sinalita. 

Kayo'y manatili sa akin, at ako'y sa inyo. Gaya ng 
sanga na di makapagbunga sa kaniyang sarili 
maliban na nakakabit sa puno; gayon din naman 
kayo, maliban na kayo'y manatili sa akin. 

Ako ang puno ng ubas, kayo ang mga sanga: Ang 
nananatili sa akin, at ako'y sa kaniya, ay siyang 
nagbubunga ng marami: sapagka't kung kayo'y 
hiwalay sa akin ay wala kayong magagawa. 

Kung ang sinoman ay hindi manatili sa akin, ay 
siya'y matatapong katulad ng sanga, at matutuyo; 
at mga titipunin at mga ihahagis sa apoy, at 
mangasusunog. 

Kung kayo'y magsipanatili sa akin, at ang mga 
salita ko'y magsipanatili sa inyo, ay hingin ninyo 
ang anomang inyong ibigin, at gagawin sa inyo. 

Sa ganito'y lumuluwalhati ang aking Ama, na kayo'y 
magsipagbunga ng marami; at gayon kayo'y magiging 
aking mga alagad. 

Kung paanong inibig ako ng Ama, ay gayon din naman 
iniibig ko kayo: magsipanatili kayo sa aking 
pagibig. 

Kung tinutupad ninyo ang aking mga utos, ay 
magsisipanahan kayo sa aking pagibig; gaya ng 
aking pagtupad sa mga utos ng aking Ama, at ako'y 
nananatili sa kaniyang pagibig. 

Ang mga bagay na ito ay sinalita ko sa inyo, upang 
ang aking kagalakan ay mapasa inyo, at upang ang 
inyong kagalakan ay malubos. 

Ito ang aking utos, na kayo'y mangagibigan sa 
isa't isa, na gaya ng pagibig ko sa inyo. 

Walang may lalong dakilang pagibig kay sa rito, na 
ibigay ng isang tao ang kaniyang buhay dahil sa 
kaniyang mga kaibigan. 

Kayo'y aking mga kaibigan, kung gawin ninyo ang 
mga bagay na aking iniuutos sa inyo. 

Hindi ko na kayo tatawaging mga alipin; sapagka't 
hindi nalalaman ng alipin kung ano ang ginagawa ng 
kaniyang panginoon: nguni't tinatawag ko kayong 
mga kaibigan; sapagka't ang lahat ng mga bagay na 
narinig ko sa aking Ama ay mga ipinakilala ko sa 
inyo. 

Ako'y hindi ninyo hinirang, nguni't kayo'y 
hinirang ko, at aking kayong inihalal, upang 
kayo'y magsiyaon at magsipagbunga, at upang 
manatili ang inyong bunga: upang ang anomang 
inyong hingin sa Ama sa aking pangalan, ay 
maibigay niya sa inyo. 

Ang mga bagay na ito ay iniuutos ko sa inyo, upang 
kayo'y mangagibigan sa isa't isa. 

Kung kayo'y kinapopootan ng sanglibutan, ay inyong 
talastas na ako muna ang kinapootan bago kayo. 

Kung kayo'y taga sanglibutan, ay iibigin ng 
sanglibutan ang kaniyang sarili: nguni't sapagka't 
kayo'y hindi taga sanglibutan, kundi kayo'y 
hinirang ko sa sanglibutan, kaya napopoot sa inyo 
ang sanglibutan. 

Alalahanin ninyo ang salitang sa inyo'y aking 
sinabi, Ang alipin ay hindi dakila kay sa kaniyang 
panginoon. Kung ako'y kanilang pinagusig, kayo man 
ay kanilang paguusigin din; kung tinupad nila ang 
aking salita, ang inyo man ay tutuparin din. 

Datapuwa't ang lahat ng mga bagay na ito ay 
gagawin nila sa inyo dahil sa aking pangalan, 
sapagka't hindi nila nakikilala ang sa akin ay 
nagsugo. 

Kung hindi sana ako naparito at nagsalita sa 
kanila, ay hindi sila magkakaroon ng kasalanan: 
datapuwa't ngayo'y wala na silang madadahilan sa 
kanilang kasalanan. 

Ang napopoot sa akin ay napopoot din naman sa 
aking Ama. 

Kung ako sana'y hindi gumawa sa gitna nila ng mga 
gawang hindi ginawa ng sinomang iba, ay hindi sana 
sila nangagkaroon ng kasalanan: datapuwa't ngayon 
ay kanilang nangakita at kinapootan nila ako at 
ang aking Ama. 

Nguni't nangyari ito, upang matupad ang salitang 
nasusulat sa kanilang kautusan, Ako'y kinapootan 
nila na walang kadahilanan. 

Datapuwa't pagparito ng Mangaaliw, na aking 
susuguin sa inyo mula sa Ama, sa makatuwid baga'y 
ang Espiritu ng katotohanan, na nagbubuhat sa Ama, 
ay siyang magpapatotoo sa akin: 

At kayo naman ay magpapatotoo, sapagka't kayo'y 
nangakasama ko buhat pa nang una. 

Ang mga bagay na ito'y aking sinalita sa inyo, 
upang kayo'y huwag mangatisod. 

Kayo'y palalayasin nila sa mga sinagoga: oo, 
dumarating ang oras, na ang sinomang pumatay sa 
inyo ay aakalaing naghahandog siya ng paglilingkod 
sa Dios. 

At ang mga bagay na ito'y gagawin nila, sapagka't 
hindi nila nakikilala ang Ama, ni ako man. 

Datapuwa't ang mga bagay na ito'y sinalita ko sa 
inyo, upang kung dumating ang kanilang oras, ay 
inyong mangaalaala, kung paanong sinabi ko sa 
inyo. At ang mga bagay na ito'y hindi ko sinabi sa 
inyo buhat pa nang una, sapagka't ako'y sumasa 
inyo. 

Datapuwa't ngayong ako'y paroroon sa nagsugo sa 
akin; at sinoman sa inyo ay walang nagtatanong sa 
akin, Saan ka paroroon? 

Nguni't sapagka't sinalita ko ang mga bagay na ito 
sa inyo, ay napuno ng kalumbayan ang inyong puso. 

Gayon ma'y sinasalita ko sa inyo ang katotohanan: 
Nararapat sa inyo na ako'y yumaon; sapagka't kung 
hindi ako yayaon, ang Mangaaliw ay hindi paririto 
sa inyo; nguni't kung ako'y yumaon, siya'y 
susuguin ko sa inyo. 

At siya, pagparito niya, ay kaniyang susumbatan 
ang sanglibutan tungkol sa kasalanan, at sa 
katuwiran, at sa paghatol: 

Tungkol sa kasalanan, sapagka't hindi sila 
nagsisampalataya sa akin; 

Tungkol sa katuwiran, sapagka't ako'y paroroon sa 
Ama, at hindi na ninyo ako makikita; 

Tungkol sa paghatol, sapagka't ang prinsipe ng 
sanglibutang ito ay hinatulan na. 

Mayroon pa akong maraming bagay na sa inyo ay 
sasabihin, nguni't ngayon ay hindi ninyo 
mangatitiis. 

Gayon ma'y kung siya, ang Espiritu ng katotohanan 
ay dumating, ay papatnubayan niya kayo sa buong 
katotohanan: sapagka't hindi siya magsasalita ng 
mula sa kaniyang sarili; kundi ang anomang bagay 
na kaniyang marinig, ang mga ito ang kaniyang 
sasalitain: at kaniyang ipahahayag sa inyo ang mga 
bagay na magsisidating. 

Luluwalhatiin niya ako: sapagka't kukuha siya sa 
nasa akin, at sa inyo'y ipahahayag. 

Ang lahat ng mga bagay na nasa Ama ay akin: kaya 
sinabi ko, na siya'y kukuha sa nasa akin, at sa 
inyo'y ipahahayag. 

Sangdali na lamang, at ako'y hindi na ninyo 
makikita; at muling sandali pa, at ako'y inyong 
makikita. 

Ang ilan sa kaniyang mga alagad nga ay 
nangagsangusapan, Ano itong sinasabi niya sa atin, 
Sangdali na lamang, at ako'y hindi na ninyo 
makikita; at muling sangdali pa, at ako'y inyong 
makikita: at, Sapagka't ako'y paroroon sa Ama? 

Sinabi nga nila, Ano nga itong sinasabi niya, 
Sangdali na lamang? Hindi namin nalalaman kung ano 
ang sinasabi niya. 

Natalastas ni Jesus na sa kaniya'y ibig nilang 
itanong, at sa kanila'y sinabi niya, 
Nangagtatanungan kayo tungkol dito sa aking 
sinabi, Sangdali na lamang, at ako'y hindi na 
ninyo makikita, at muling sangdali pa, at ako'y 
inyong makikita? 

Katotohanan, katotohanang sinasabi ko sa inyo, na 
kayo'y magsisiiyak at magsisipanaghoy, datapuwa't 
ang sanglibutan ay magagalak: kayo'y 
mangalulumbay, datapuwa't ang inyong kalumbayan ay 
magiging kagalakan. 

Ang babae pagka nanganganak ay nalulumbay, 
sapagka't dumating ang kaniyang oras: nguni't 
pagkapanganak niya sa sanggol, ay hindi na niya 
naalaala ang hirap dahil sa kagalakan sa 
pagkapanganak sa isang tao sa sanglibutan. 

At kayo nga sa ngayon ay may kalumbayan: nguni't 
muli ko kayong makikita, at magagalak ang inyong 
puso, at walang makapagaalis sa inyo ng inyong 
kagalakan. 

At sa araw na yaon ay hindi kayo magtatanong sa 
akin ng anomang tanong. Katotohanan, katotohanang 
sinasabi ko sa inyo, Kung kayo'y hihingi ng anoman 
sa Ama, ay ibibigay niya sa inyo sa aking 
pangalan. 

Hanggang ngayo'y wala pa kayong hinihinging anoman 
sa pangalan ko: kayo'y magsihingi, at kayo'y 
tatanggap, upang malubos ang inyong kagalakan. 

Sinalita ko sa inyo ang mga bagay na ito sa 
malalabong pananalita: darating ang oras, na hindi 
ko na kayo pagsasalitaan sa malalabong pananalita, 
kundi maliwanag na sa inyo'y sasaysayin ko ang 
tungkol sa Ama. 

Sa araw na yao'y magsisihingi kayo sa aking 
pangalan: at sa inyo'y hindi ko sinasabi, na 
kayo'y idadalangin ko sa Ama; 

Sapagka't ang Ama rin ang umiibig sa inyo, 
sapagka't ako'y inyong inibig, at kayo'y 
nagsisampalataya na ako'y nagbuhat sa Ama. 

Nagbuhat ako sa Ama, at naparito ako sa 
sanglibutan: muling iniiwan ko ang sanglibutan, at 
ako'y paroroon sa Ama. 

Sinasabi ng kaniyang mga alagad, Narito, ngayo'y 
nagsasalita kang malinaw, at wala kang 
sinasalitang anomang malabong pananalita. 

Ngayon ay nakikilala namin na nalalaman mo ang 
lahat ng mga bagay, at hindi nangangailangan na 
tanungin ka ng sinoman: dahil dito'y 
nagsisisampalataya kami na ikaw ay nagbuhat sa 
Dios. 

Sinagot sila ni Jesus, Ngayon baga'y 
nagsisisampalataya kayo? 

Narito, ang oras ay dumarating, oo, dumating na, 
na kayo'y mangangalat, ang bawa't tao sa 
kanikaniyang sarili, at ako'y iiwan ninyong 
magisa: at gayon ma'y hindi ako nagiisa, sapagka't 
ang Ama ay sumasa akin. 

Ang mga bagay na ito ay sinalita ko sa inyo, upang 
kayo'y magkaroon sa akin ng kapayapaan. Sa 
sanglibutan ay mayroon kayong kapighatian: nguni't 
laksan ninyo ang loob; aking dinaig ang 
sanglibutan. 

Ang mga bagay na ito ay sinalita ni Jesus; at sa 
pagtingala ng kaniyang mga mata sa langit, ay 
sinabi niya, Ama, dumating na ang oras; 
luwalhatiin mo ang iyong Anak, upang ikaw ay 
luwalhatiin ng Anak: 

Gaya ng ibinigay mo sa kaniya ang kapamahalaan sa 
lahat ng laman, upang bigyan niya ng buhay na 
walang hanggan ang lahat ng ibinigay mo sa kaniya. 

At ito ang buhay na walang hanggan, na ikaw ay 
makilala nila na iisang Dios na tunay, at siyang 
iyong sinugo, sa makatuwid baga'y si Jesucristo. 

Niluwalhati kita sa lupa, pagkaganap ko ng gawa na 
ipinagawa mo sa akin. 

At ngayon, Ama, luwalhatiin mo ako sa iyo rin ng 
kaluwalhatiang aking tinamo sa iyo bago ang 
sanglibutan ay naging gayon. 

Ipinahayag ko ang iyong pangalan sa mga tao na 
ibinigay mo sa akin mula sa sanglibutan: sila'y 
iyo, at sila'y ibinigay mo sa akin; at tinupad 
nila ang iyong salita. 

Ngayon ay nangakilala nila na ang lahat ng mga 
bagay na sa akin ay ibinigay mo ay mula sa iyo: 

Sapagka't ang mga salitang sa akin ay ibinigay mo 
ay ibinigay ko sa kanila; at kanilang tinanggap, 
at nangakilala nilang tunay na nagbuhat ako sa 
iyo, at nagsipaniwalang ikaw ang nagsugo sa akin. 

Idinadalangin ko sila: hindi ang sanglibutan ang 
idinadalangin ko, kundi yaong mga sa akin ay 
ibinigay mo; sapagka't sila'y iyo: 

At ang lahat ng mga bagay ay iyo, at ang mga iyo 
ay akin: at ako'y lumuluwalhati sa kanila. 

At wala na ako sa sanglibutan, at ang mga ito ay 
nasa sanglibutan, at ako'y paririyan sa iyo. Amang 
Banal, ingatan mo sila sa iyong pangalan yaong mga 
ibinigay mo sa akin, upang sila'y maging isa, na 
gaya naman natin. 

Samantalang ako'y sumasa kanila, ay iningatan ko 
sila sa iyong pangalan yaong mga ibinigay mo sa 
akin: at sila'y binantayan ko, at isa man sa 
kanila'y walang napahamak, kundi ang anak ng 
kapahamakan; upang matupad ang kasulatan. 

Nguni't ngayon ay napaririyan ako sa iyo; at 
sinasalita ko ang mga bagay na ito sa sanglibutan, 
upang sila'y mangagtamo ng aking kagalakang ganap 
sa kanila rin. 

Ibinigay ko sa kanila ang iyong salita: at 
kinapootan sila ng sanglibutan, sapagka't hindi 
sila taga sanglibutan, gaya ko naman na hindi taga 
sanglibutan. 

Hindi ko idinadalangin na alisin mo sila sa 
sanglibutan, kundi ingatan mo sila mula sa masama. 

Hindi sila taga sanglibutan, na gaya ko naman na 
hindi taga sanglibutan. 

Pakabanalin mo sila sa katotohanan: ang salita 
mo'y katotohanan. 

Kung paanong ako'y iyong sinugo sa sanglibutan, 
sila'y gayon ding sinusugo ko sa sanglibutan. 

At dahil sa kanila'y pinabanal ko ang aking 
sarili, upang sila naman ay mangagpakabanal sa 
katotohanan. 

Hindi lamang sila ang idinadalangin ko, kundi sila 
rin naman na mga nagsisisampalataya sa akin sa 
pamamagitan ng kanilang salita; 

Upang silang lahat ay maging isa; na gaya mo, Ama, 
sa akin, at ako'y sa iyo, na sila nama'y suma 
atin: upang ang sanglibutan ay sumampalataya na 
ako'y sinugo mo. 

At ang kaluwalhatiang sa aki'y ibinigay mo ay 
ibinigay ko sa kanila; upang sila'y maging isa, na 
gaya naman natin na iisa; 

Ako'y sa kanila, at ikaw ay sa akin, upang sila'y 
malubos sa pagkakaisa; upang makilala ng 
sanglibutan na ikaw ang sa akin ay nagsugo, at 
sila'y iyong inibig, na gaya ko na inibig mo. 

Ama, yaong mga ibinigay mo sa akin ay ibig ko kung 
saan ako naroroon, sila naman ay dumoong kasama 
ko, upang makita nila ang kaluwalhatian ko, na 
ibinigay mo sa akin: sapagka't ako'y iyong inibig 
bago natatag ang sanglibutan. 

Oh Amang banal, hindi ka nakikilala ng 
sanglibutan, nguni't nakikilala kita; at 
nakikilala ng mga ito na ikaw ang nagsugo sa akin; 

At ipinakilala ko sa kanila ang iyong pangalan, at 
ipakikilala ko; upang ang pagibig na sa akin ay 
iniibig mo ay mapasa kanila, at ako'y sa kanila. 

Nang masalita ni Jesus ang mga salitang ito, 
siya'y umalis na kasama ng kaniyang mga alagad na 
nagsitawid ng batis ng Cedron, na doo'y may isang 
halamanan, na pinasok niya at ng kaniyang mga 
alagad. 

Si Judas nga rin naman, na sa kaniya'y nagkanulo, 
ay nalalaman ang dako: sapagka't madalas na si 
Jesus ay nakikipagkatipon sa kaniyang mga alagad 
doon. 

Si Judas nga, pagkatanggap ng pulutong ng mga 
kawal, at mga punong kawal na mula sa mga 
pangulong saserdote at mga Fariseo, ay nagsiparoon 
na may mga ilawan at mga sulo at mga sandata. 

Si Jesus nga, na nakatataho ng lahat ng mga bagay 
na sasapit sa kaniya, ay lumabas, at sa kanila'y 
sinabi, Sino ang inyong hinahanap? 

Sinagot niya sila, Si Jesus na taga Nazaret. 
Sinabi sa kanila ni Jesus, Ako nga. At si Judas 
din naman, na sa kaniya'y nagkanulo, ay nakatayong 
kasama nila. 

Pagkasabi nga niya sa kanila, Ako nga, ay 
nagsiurong sila, at nangalugmok sa lupa. 

Muli ngang sila'y tinanong niya, Sino ang inyong 
hinahanap? At sinabi nila, Si Jesus na taga 
Nazaret. 

Sumagot si Jesus, Sinabi ko sa inyo na ako nga; 
kung ako nga ang inyong hinahanap, ay pabayaan 
ninyo ang mga ito na magsiyaon sa kanilang lakad. 

Upang matupad ang salitang sinalita niya, Sa mga 
ibinigay mo sa akin ay hindi ko iniwala kahit isa. 

Si Simon Pedro nga na may tabak ay nagbunot nito, 
at sinugatan ang alipin ng dakilang saserdote, at 
tinagpas ang kaniyang kanang tainga. Ang pangalan 
ng aliping yaon ay Malco. 

Sinabi nga ni Jesus kay Pedro, Isalong mo ang 
iyong tabak: ang sarong sa akin ay ibinigay ng 
Ama, ay hindi ko baga iinuman? 

Kaya dinakip si Jesus ng pulutong at ng pangulong 
kapitan, at ng mga punong kawal ng mga Judio, at 
siya'y ginapos. 

At siya'y dinala muna kay Anas; sapagka't siya'y 
biyenan ni Caifas, na dakilang saserdote nang 
taong yaon. 

Si Caifas nga na siyang nagpayo sa mga Judio, na 
dapat na ang isang tao'y mamatay dahil sa bayan. 

At sumunod si Simon Pedro kay Jesus, at gayon din 
ang isa pang alagad. Ang alagad ngang yaon ay 
kilala ng dakilang saserdote, at pumasok na kasama 
ni Jesus sa looban ng dakilang saserdote; 

Nguni't si Pedro ay nakatayo sa pintuan sa labas. 
Kaya't ang isang alagad, na kilala ng dakilang 
saserdote ay lumabas at kinausap ang babaing 
tanod-pinto, at ipinasok si Pedro. 

Sinabi nga kay Pedro ng dalagang tanod-pinto, Pati 
baga ikaw ay isa sa mga alagad ng taong ito? 
Sinabi niya, Ako'y hindi. 

Nangakatayo nga doon ang mga alipin at ang mga 
punong kawal, na nangagpapaningas ng sigang uling; 
sapagka't maginaw; at sila'y nangagpapainit: at si 
Pedro rin naman ay kasama nila, na nakatayo at 
nagpapainit. 

Tinanong nga ng dakilang saserdote si Jesus 
tungkol sa kaniyang mga alagad, at sa kaniyang 
pagtuturo. 

Sinagot siya ni Jesus, Ako'y hayag na nagsalita sa 
sanglibutan; ako'y laging nagtuturo sa mga 
sinagoga, at sa templo, na siyang pinagkakatipunan 
ng lahat ng mga Judio; at wala akong sinalita sa 
lihim. 

Bakit ako'y iyong tinatanong? tanungin mo silang 
nangakarinig sa akin, kung anong sinalita ko sa 
kanila: narito, ang mga ito ang nangakakaalam ng 
mga bagay na sinabi ko. 

At nang kaniyang masabi ito, ay sinampal si Jesus 
ng isa sa mga punong kawal na nakatayo roon, na 
nagsasabi, Ganyan ang pagsagot mo sa dakilang 
saserdote? 

Sinagot siya ni Jesus, Kung ako'y nagsalita ng 
masama, patotohanan mo ang kasamaan; datapuwa't 
kung mabuti, bakit mo ako sinasampal? 

Ipinadala nga siyang gapos ni Anas kay Caifas na 
dakilang saserdote. 

Nakatayo nga si Pedro na nagpapainit. Sinabi nga 
nila sa kaniya, Ikaw baga ay isa rin naman sa 
kaniyang mga alagad? Siya'y kumaila, at sinabi, 
Ako'y hindi. 

Ang isa sa mga alipin ng dakilang saserdote, na 
kamaganak niyaong tinagpas ni Pedro ang tainga, ay 
nagsabi, Hindi baga ikaw ay nakita kong kasama 
niya sa halamanan? 

Muli ngang kumaila si Pedro: at pagdaka'y tumilaok 
ang manok. 

Dinala nga nila si Jesus mula kay Caifas hanggang 
sa Pretorio: at niyao'y maaga pa; at sila'y hindi 
nagsipasok sa Pretorio, upang huwag silang 
madungisan, upang sila'y mangyaring makakain ng 
kordero ng paskua. 

Nilabas nga sila ni Pilato, at sinabi, Anong 
sakdal ang dala ninyo laban sa taong ito? 

Sila'y nagsisagot at sinabi sa kaniya, Kung ang 
taong ito'y hindi manggagawa ng masama, ay hindi 
sana namin dinala sa iyo. 

Sa kanila nga'y sinabi ni Pilato, Kunin ninyo 
siya, at siya'y inyong hatulan ayon sa inyong 
kautusan. Ang mga Judio'y nangagsabi sa kaniya, Sa 
amin ay hindi naaayon sa kautusan na magpapatay ng 
sinomang tao: 

Upang matupad ang salitang sinalita ni Jesus, na 
ipinaalam kung sa anong paraan ng kamatayan siya 
mamamatay. 

Si Pilato nga'y muling pumasok sa Pretorio, at 
tinawag si Jesus, at sa kaniya'y sinabi, Ikaw baga 
ang Hari ng mga Judio? 

Sumagot si Jesus, Sinasabi mo baga ito sa iyong 
sarili, o sinabi sa iyo ng mga iba tungkol sa 
akin? 

Si Pilato ay sumagot, Ako baga'y Judio? Ang iyong 
sariling bansa at ang mga pangulong saserdote ang 
sa iyo'y nagdala sa akin: anong ginawa mo? 

Sumagot si Jesus, Ang kaharian ko ay hindi sa 
sanglibutang ito: kung ang kaharian ko ay sa 
sanglibutang ito, ang aking mga alipin nga ay 
makikipagbaka, upang ako'y huwag maibigay sa mga 
Judio: nguni't ngayo'y ang aking kaharian ay hindi 
rito. 

Sinabi nga sa kaniya ni Pilato, Ikaw nga baga'y 
hari? Sumagot si Jesus, Ikaw ang nagsasabing ako'y 
hari. Ako'y ipinanganak dahil dito, dahil dito ako 
naparito sa sanglibutan, upang bigyang patotoo ang 
katotohanan. Ang bawa't isang ayon sa katotohanan 
ay nakikinig ng aking tinig. 

Sinabi sa kaniya ni Pilato, Ano ang katotohanan? 
At nang masabi niya ito ay lumabas siyang muli sa 
mga Judio, at sa kanila'y sinabi, Wala akong 
masumpungang anomang kasalanan sa kaniya. 

Nguni't kayo'y may ugali, na pawalan sa inyo ang 
isa sa paskua: ibig nga baga ninyong sa inyo'y 
pawalan ko ang Hari ng mga Judio? 

Sila nga'y nagsigawang muli, na nangagsasabi, 
Huwag ang taong ito, kundi si Barrabas. Si 
Barrabas nga'y isang tulisan. 

Nang magkagayon nga'y tinangnan ni Pilato si 
Jesus, at siya'y hinampas. 

At ang mga kawal ay nangagkamakama ng isang putong 
na tinik, at ipinutong sa kaniyang ulo, at siya'y 
sinuutan ng isang balabal na kulay-ube; 

At sila'y nagsilapit sa kaniya, at nangagsabi, 
Magalak, Hari ng mga Judio! at siya'y kanilang 
pinagsuntukanan. 

At si Pilato ay lumabas na muli, at sa kanila'y 
sinabi, Narito, siya'y inilabas ko sa inyo, upang 
inyong matalastas na wala akong masumpungang 
anomang kasalanan sa kaniya. 

Lumabas nga si Jesus, na may putong na tinik at 
balabal na kulay-ube. Sa kanila'y sinabi ni 
Pilato, Narito, ang tao! 

Pagkakita nga sa kaniya ng mga pangulong saserdote 
at ng mga punong kawal, ay sila'y nangagsigawan, 
na sinasabi, Ipako siya sa krus, ipako siya sa 
krus! Sinabi sa kanila ni Pilato, Kunin ninyo 
siya, at ipako ninyo siya sa krus: sapagka't ako'y 
walang masumpungang kasalanan sa kaniya. 

Nagsisagot sa kaniya ang mga Judio, Kami'y 
mayroong isang kautusan, at ayon sa kautusang yaon 
ay nararapat siyang mamatay, sapagka't siya'y 
nagpapanggap na Anak ng Dios. 

Pagkarinig nga ni Pilato ng salitang ito, ay 
lalong sinidlan siya ng takot; 

At siya'y muling pumasok sa Pretorio, at sinabi 
kay Jesus, Taga saan ka? Nguni't hindi siya 
sinagot ni Jesus. 

Sinabi nga sa kaniya ni Pilato, Sa akin ay hindi 
ka nagsasalita? Hindi mo baga nalalaman na ako'y 
may kapangyarihang sa iyo'y magpawala, at may 
kapangyarihang sa iyo'y magpako sa krus? 

Sumagot si Jesus sa kaniya, Anomang kapangyarihan 
ay hindi ka magkakaroon laban sa akin malibang 
ito'y ibinigay sa iyo mula sa itaas: kaya't ang 
nagdala sa iyo sa akin ay may lalong malaking 
kasalanan. 

Dahil dito'y pinagsisikapan ni Pilato na siya'y 
pawalan: nguni't ang mga Judio ay nagsisigawan, na 
nangagsasabi, Kung pawalan mo ang taong ito, ay 
hindi ka kaibigan ni Cesar: ang bawa't isang 
nagpapanggap na hari ay nagsasalita ng laban kay 
Cesar. 

Nang marinig nga ni Pilato ang mga salitang ito, 
ay inilabas niya si Jesus, at siya'y naupo sa 
hukuman sa dakong tinatawag na Pavimento, 
datapuwa't sa Hebreo ay Gabbatha. 

Noon nga'y Paghahanda ng paskua: at noo'y 
magiikaanim ng oras. At sinabi niya sa mga Judio, 
Narito, ang inyong Hari! 

Sila nga'y nagsigawan, Alisin siya, alisin siya, 
ipako siya sa krus! Sinabi sa kanila ni Pilato, 
Ipapako ko baga sa krus ang inyong Hari? 
Nagsisagot ang mga pangulong saserdote, Wala 
kaming hari kundi si Cesar. 

Nang magkagayon nga'y ibinigay siya sa kanila 
upang maipako sa krus. 

Kinuha nga nila si Jesus: at siya'y lumabas, na 
pasan niya ang krus, hanggang sa dakong tinatawag 
na Dako ng bungo, na sa wikang Hebreo ay tinatawag 
na Golgota: 

Na doo'y ipinako nila siya sa krus, at kasama niya 
ang dalawa pa, isa sa bawa't tagiliran, at si 
Jesus sa gitna. 

At sumulat din naman si Pilato ng isang pamagat, 
at inilagay sa ulunan ng krus. At ang nasusulat 
ay, JESUS NA TAGA NAZARET, ANG HARI NG MGA JUDIO. 

Marami nga sa mga Judio ang nakabasa ng pamagat na 
ito, sapagka't ang dakong pinagpakuan kay Jesus ay 
malapit sa bayan; at ito'y nasusulat sa Hebreo, at 
sa Latin, at sa Griego. 

Sinabi nga kay Pilato ng mga pangulong saserdote 
ng mga Judio, Huwag mong isulat, Ang Hari ng mga 
Judio; kundi, ang kanyang sinabi, Hari ako ng mga 
Judio. 

Sumagot si Pilato, Ang naisulat ko ay naisulat ko. 

Ang mga kawal nga, nang si Jesus ay kanilang 
maipako na sa krus, ay kanilang kinuha ang 
kaniyang mga kasuutan at pinagapat na bahagi, sa 
bawa't kawal ay isang bahagi; at gayon din naman 
ang tunika: at ang tunika ay walang tahi, na 
hinabing buo mula sa itaas. 

Nangagsangusapan nga sila, Huwag natin itong 
punitin, kundi ating pagsapalaranan, kung 
mapapakanino: upang matupad ang kasulatan, na 
nagsasabi, Binahagi nila sa kanila ang aking mga 
kasuutan, At ang aking balabal ay kanilang 
pinagsapalaran. 

Ang mga bagay ngang ito ay ginawa ng mga kawal. 
Datapuwa't nangakatayo sa piling ng krus ni Jesus 
ang kaniyang ina, at ang kapatid ng kaniyang ina, 
na si Maria na asawa ni Cleopas, at si Maria 
Magdalena. 

Pagkakita nga ni Jesus sa kanyang ina, at sa 
nakatayong alagad na kaniyang iniibig, ay sinabi 
niya sa kaniyang ina, Babae, narito, ang iyong 
anak! 

Nang magkagayo'y sinabi niya sa alagad, Narito, 
ang iyong ina! At buhat nang oras na yaon ay 
tinanggap siya ng alagad sa kaniyang sariling 
tahanan. 

Pagkatapos nito, pagkaalam ni Jesus na ang lahat 
ng mga bagay ay naganap na nga, upang matupad ang 
kasulatan, ay sinabi, Nauuhaw ako. 

Mayroon doong isang sisidlang puno ng suka: kaya't 
naglagay sila ng isang esponghang basa ng suka sa 
isang tukod na isopo, at kanilang inilagay sa 
kaniyang bibig. 

Nang matanggap nga ni Jesus ang suka, ay sinabi 
niya, Naganap na: at iniyukayok ang kaniyang ulo, 
at nalagot ang kaniyang hininga. 

Ang mga Judio nga, sapagka't noo'y Paghahanda, 
upang ang mga katawan ay huwag mangatira sa krus 
sa sabbath (sapagka't dakila ang araw ng sabbath 
na yaon), ay hiniling nila kay Pilato na mangaumog 
ang kanilang mga hita, at upang sila'y mangaalis 
doon. 

Nagsiparoon na ang mga kawal, at inumog ang mga 
hita ng una, at ng sa isa na ipinako sa krus na 
kasama niya: 

Nguni't nang magsiparoon sila kay Jesus, at 
makitang siya'y patay na, ay hindi na nila inumog 
ang kaniyang mga hita: 

Gayon ma'y pinalagpasan ang kaniyang tagiliran ng 
isang sibat ng isa sa mga kawal, at pagdaka'y 
lumabas ang dugo at tubig. 

At ang nakakita ay nagpatotoo, at ang kaniyang 
patotoo ay totoo: at nalalaman niyang siya'y 
nagsasabi ng totoo, upang kayo naman ay 
magsisampalataya. 

Sapagka't ang mga bagay na ito ay nangyari, upang 
matupad ang kasulatan, Ni isa mang buto niya'y 
hindi mababali. 

At sinabi naman sa ibang kasulatan, Magsisitingin 
sila sa kaniya na kanilang pinagulusanan. 

At pagkatapos ng mga bagay na ito si Jose na taga 
Arimatea, palibhasa'y alagad ni Jesus, bagama't 
lihim dahil sa katakutan sa mga Judio, ay namanhik 
kay Pilato na makuha niya ang bangkay ni Jesus; at 
ipinahintulot ni Pilato sa kaniya. Naparoon nga 
siya, at inalis ang kaniyang bangkay. 

At naparoon naman si Nicodemo, yaong naparoon nang 
una sa kaniya nang gabi, na may dalang isang 
pinaghalong mirra at mga aloe, na may mga isang 
daang libra. 

Kinuha nga nila ang bangkay ni Jesus, at binalot 
nila ng mga kayong lino na may mga pabango, ayon 
sa kaugalian ng mga Judio sa paglilibing. 

Sa dako nga ng pinagpakuan sa kaniya ay may isang 
halamanan; at sa halamana'y may isang bagong 
libingan na kailan ma'y hindi pa napaglalagyan ng 
sinoman. 

Doon nga, dahil sa Paghahanda ng mga Judio 
(sapagka't malapit ang libingan) ay kanilang 
inilagay si Jesus. 

Nang unang araw nga ng sanglinggo ay naparoong 
maaga sa libingan si Maria Magdalena, samantalang 
madilim pa, at nakita ang bato na naalis na sa 
libingan. 

Tumakbo nga siya, at naparoon kay Simon Pedro, at 
sa isang alagad na iniibig ni Jesus, at sa 
kanila'y sinabi, Kinuha nila sa libingan ang 
Panginoon, at hindi namin maalaman kung saan nila 
siya inilagay. 

Umalis nga si Pedro, at ang isang alagad, at 
nagsitungo sa libingan. 

At sila'y kapuwa tumakbong magkasama: at ang isang 
alagad ay tumakbong matulin kay sa kay Pedro, at 
dumating na una sa libingan; 

At nang kaniyang tunghan at tingnan ang loob, ay 
nakita niyang nangakalatag ang mga kayong lino; 
gayon ma'y hindi siya pumasok sa loob. 

Dumating naman nga si Simon Pedro, na sumusunod sa 
kaniya, at pumasok sa libingan; at nakita niyang 
nangakalatag ang mga kayong lino, 

At ang panyo na nasa kaniyang ulo, ay hindi 
kasamang nakalatag ng mga kayong lino, kundi bukod 
na natitiklop sa isang tabi. 

Nang magkagayo'y pumasok din naman nga ang isang 
alagad, na unang dumating sa libingan, at siya'y 
nakakita at sumampalataya. 

Sapagka't hindi pa nila napaguunawa ang kasulatan, 
na kinakailangang siya'y muling magbangon sa mga 
patay. 

Kaya't ang mga alagad ay muling nagsitungo sa 
kanikanilang sariling tahanan. 

Nguni't si Maria ay nakatayo sa labas ng libingan 
na umiiyak: sa gayon, samantalang siya'y umiiyak, 
siya'y yumuko at tumingin sa loob ng libingan; 

At nakita niya ang dalawang anghel na nararamtan 
na nangakaupo, ang isa'y sa ulunan, at ang isa'y 
sa paanan, ng kinalalagyan ng bangkay ni Jesus. 

At sinabi nila sa kaniya, Babae, bakit ka umiiyak? 
Sinabi niya sa kanila, Sapagka't kinuha nila ang 
aking Panginoon, at hindi ko maalaman kung saan 
nila inilagay siya. 

Pagkasabi niya ng gayon, siya'y lumingon, at 
nakitang nakatayo si Jesus, at hindi nalalaman na 
yaon ay si Jesus. 

Sinabi sa kaniya ni Jesus, Babae, bakit ka 
umiiyak? sino ang iyong hinahanap? Siya, sa 
pagaakalang yao'y maghahalaman, ay nagsabi sa 
kaniya, Ginoo, kung ikaw ang kumuha sa kaniya, ay 
sabihin mo sa akin kung saan mo siya inilagay, at 
akin siyang kukunin. 

Sinabi sa kaniya ni Jesus, Maria. Lumingon siya, 
at nagsabi sa kaniya sa wikang Hebreo, Raboni; na 
ang ibig sabihin ay, Guro. 

Sinabi sa kaniya ni Jesus, Huwag mo akong hipuin; 
sapagka't hindi pa ako nakakaakyat sa Ama, nguni't 
pumaroon ka sa aking mga kapatid, at sabihin mo sa 
kanila, Aakyat ako sa aking Ama at inyong Ama, at 
aking Dios at inyong Dios. 

Naparoon si Maria Magdalena at sinabi sa mga 
alagad, Nakita ko ang Panginoon; at kung paanong 
sinabi niya sa kaniya ang mga bagay na ito. 

Nang kinahapunan nga, nang araw na yaon, na unang 
araw ng sanglinggo, at nang nangapipinid ang mga 
pintong kinaroroonan ng mga alagad, dahil sa 
katakutan sa mga Judio ay dumating si Jesus at 
tumayo sa gitna, at sa kanila'y sinabi, Kapayapaan 
ang sumainyo. 

At nang masabi niya ito, ay kaniyang ipinakita sa 
kanila ang kaniyang mga kamay at ang kaniyang 
tagiliran. Ang mga alagad nga'y nangagalak, nang 
makita nila ang Panginoon. 

Sinabi ngang muli sa kanila ni Jesus, Kapayapaan 
ang sumainyo: kung paanong pagkasugo sa akin ng 
Ama, ay gayon din naman sinusugo ko kayo. 

At nang masabi niya ito, sila'y hiningahan niya, 
at sa kanila'y sinabi, Tanggapin ninyo ang 
Espiritu Santo: 

Sinomang inyong patawarin ng mga kasalanan, ay 
ipinatatawad sa kanila; sinomang hindi ninyo 
patawarin ng mga kasalanan, ay hindi pinatatawad. 

Nguni't si Tomas, isa sa labingdalawa, na 
tinatawag na Didimo, ay wala sa kanila nang 
dumating si Jesus. 

Sinabi nga sa kaniya ng ibang mga alagad, Nakita 
namin ang Panginoon. Nguni't sinabi niya sa 
kanila, Malibang aking makita sa kaniyang mga 
kamay ang butas ng mga pako, at maisuot ko ang 
aking daliri sa butas ng mga pako, at maisuot ko 
ang aking kamay sa kaniyang tagiliran, ay hindi 
ako sasampalataya. 

At pagkaraan ng walong araw ay muling nasa loob ng 
bahay ang kaniyang mga alagad, at kasama nila si 
Tomas. Dumating si Jesus, nang nangapipinid ang 
mga pinto, at tumayo sa gitna, at sinabi, 
Kapayapaan ang sumainyo. 

Nang magkagayo'y sinabi niya kay Tomas, idaiti mo 
rito ang iyong daliri, at tingnan mo ang aking mga 
kamay; at idaiti mo rito ang iyong kamay, at isuot 
mo siya sa aking tagiliran: at huwag kang di 
mapanampalatayahin, kundi mapanampalatayahin. 

Sumagot si Tomas, at sa kaniya'y sinabi, Panginoon 
ko at Dios ko. 

Sinabi sa kaniya ni Jesus, Sapagka't ako'y nakita 
mo ay sumampalataya ka: mapapalad yaong hindi 
nangakakita, at gayon ma'y nagsisampalataya. 

Gumawa rin nga si Jesus ng iba't ibang maraming 
tanda sa harap ng kaniyang mga alagad, na hindi 
nangasusulat sa aklat na ito: 

Nguni't ang mga ito ay nangasulat, upang kayo'y 
magsisampalataya na si Jesus ay ang Cristo, ang 
Anak ng Dios; at sa inyong pagsampalataya ay 
magkaroon kayo ng buhay sa kaniyang pangalan. 

Pagkatapos ng mga bagay na ito ay napakitang muli 
si Jesus sa mga alagad sa tabi ng dagat ng 
Tiberias; at siya'y napakita sa ganitong paraan. 

Samasama nga si Simon Pedro, at si Tomas na 
tinatawag na Didimo, at si Natanael na taga Cana 
ng Galilea, at ang mga anak ni Zebedeo, at dalawa 
pa sa kaniyang mga alagad. 

Sinabi sa kanila ni Simon Pedro, Mangingisda ako. 
Sinabi nila sa kaniya, Kami man ay magsisisama sa 
iyo. Sila'y nagsiyaon, at nagsilulan sa daong; at 
nang gabing yaon ay wala silang nahuling anoman. 

Nguni't nang nagbubukang liwayway na, si Jesus ay 
tumayo sa baybayin: gayon ma'y hindi napagalaman 
ng mga alagad na yaon ay si Jesus. 

Sa kanila nga'y sinabi ni Jesus, Mga anak, mayroon 
baga kayong anomang makakain? Nagsisagot sila sa 
kaniya, Wala. 

At kaniyang sinabi sa kanila, Ihulog ninyo ang 
lambat sa dakong kanan ng daong, at makakasumpong 
kayo. Inihulog nga nila, at hindi na nila mahila 
dahil sa karamihan ng mga isda. 

Yaong alagad nga na iniibig ni Jesus ay nagsabi 
kay Pedro, Ang Panginoon nga. Kaya't pagkarinig 
nga ni Simon Pedro na yao'y ang Panginoon, ay 
nagbigkis siya ng kaniyang tunika (sapagka't 
siya'y hubo't hubad), at tumalon sa dagat. 

Datapuwa't ang ibang mga alagad ay nagsilapit sa 
maliit na daong (sapagka't sila'y hindi lubhang 
malayo sa lupa, kundi may mga dalawangdaang siko), 
na hinihila ang lambat na puno ng mga isda. 

Kaya't nang sila'y magsilunsad sa lupa, ay 
nakakita sila doon ng mga bagang uling, at isda 
ang nakalagay sa ibabaw, at tinapay. 

Sinabi sa kanila ni Jesus, Mangagdala kayo rito ng 
mga isdang inyong nangahuli ngayon. 

Umahon nga si Simon Pedro, at hinila ang lambat sa 
lupa, puno ng malalaking isda, na isang daan at 
limangpu at tatlo, at sa ganoong karami ay hindi 
napunit ang lambat. 

Sinabi sa kanila ni Jesus, Magsiparito kayo at 
mangagpawing gutom. At sinoman sa mga alagad ay 
hindi nangahas na siya'y tanungin, Sino ka? sa 
pagkaalam na yaon ang Panginoon. 

Lumapit si Jesus, at dinampot ang tinapay, at sa 
kanila'y ibinigay, at gayon din ang isda. 

Ito'y ang ikatlong pagpapakita ni Jesus sa mga 
alagad, pagkatapos na siya'y magbangon sa mga 
patay. 

Kaya't nang mangakapagpawing gutom sila, ay sinabi 
ni Jesus kay Simon Pedro, Simon, anak ni Juan, 
iniibig mo baga ako ng higit kay sa mga ito? 
Sinabi niya sa kaniya, Oo, Panginoon; nalalaman mo 
na kita'y iniibig. Sinabi niya sa kaniya, Pakanin 
mo ang aking mga kordero. 

Sinabi niya sa kaniyang muli sa ikalawa, Simon 
anak ni Juan, Iniibig mo baga ako? Sinabi niya sa 
kaniya, Oo, Panginoon; nalalaman mo na kita'y 
iniibig. Sinabi niya sa kaniya, Alagaan mo ang 
aking mga tupa. 

Sinabi niya sa kaniya sa ikatlo, Simon, anak ni 
Juan, Iniibig mo baga ako? Nalumbay si Pedro 
sapagka't sa kaniya'y sinabing makaitlo, Iniibig 
mo baga ako? At sinabi niya sa kaniya, Panginoon, 
nalalaman mo ang lahat ng mga bagay; nalalaman mo 
na kita'y iniibig. Sinabi sa kaniya ni Jesus, 
Pakanin mo ang aking mga tupa. 

Katotohanan, katotohanang sinasabi ko sa iyo, Nang 
ikaw ay bata pa, ikaw ay nagbibihis, at ikaw ay 
lumalakad kung saan mo ibig; nguni't pagtanda mo'y 
iuunat mo ang iyong mga kamay, at bibigkisan ka ng 
iba, at dadalhin ka kung saan hindi mo ibig. 

Ito nga'y sinalita niya, na ipinaalam kung sa 
anong kamatayan ang iluluwalhati niya sa Dios. At 
pagkasalita niya nito, ay sinabi niya sa kaniya, 
Sumunod ka sa akin. 

Si Pedro, paglingon, ay nakita yaong alagad na 
iniibig ni Jesus na sumusunod; na siya ring 
humilig sa kaniyang dibdib sa paghapon, at 
nagsabi, Panginoon, sino ang sa iyo'y magkakanulo? 

Pagkakita nga ni Pedro sa kaniya ay nagsabi kay 
Jesus, Panginoon, at ano ang gagawin ng taong ito? 

Sinabi sa kaniya ni Jesus, Kung ibig kong siya'y 
manatili hanggang sa ako'y pumarito, ay ano nga sa 
iyo? sumunod ka sa akin. 

Kumalat nga ang sabing ito sa gitna ng mga 
kapatid, na ang alagad na yaon ay hindi mamamatay: 
gayon ma'y hindi sinabi ni Jesus, sa kaniya na 
hindi siya mamamatay; kundi, Kung ibig kong siya'y 
manatili hanggang sa ako'y pumarito, ay ano nga sa 
iyo? 

Ito ang alagad na nagpapatotoo sa mga bagay na 
ito, at sumulat ng mga bagay na ito; at nalalaman 
namin na ang kaniyang patotoo ay totoo. 

At mayroon ding iba't ibang mga bagay na ginawa si 
Jesus, na kung susulating isa-isa, ay inaakala ko 
na kahit sa sanglibutan ay hindi magkakasiya ang 
mga aklat na susulatin. 

Ang unang kasaysayan na ginawa ko, Oh Teofilo, ay 
tungkol sa lahat na pinasimulang ginawa at itinuro 
ni Jesus, 

Hanggang sa araw na tanggapin siya sa kaitaasan, 
pagkatapos na makapagbigay siya ng mga utos sa 
pamamagitan ng Espiritu Santo, sa mga apostol na 
kaniyang hinirang; 

Na sa kanila nama'y napakita rin siyang buhay, sa 
pamamagitan ng maraming mga katunayan, pagkatapos 
na siya'y makapaghirap, na napakikita sa kanila sa 
loob ng apat na pung araw, at nagpahayag ng mga 
bagay tungkol sa kaharian ng Dios: 

At, palibhasa'y nakikipagpulong sa kanila, ay 
ipinagutos niya sa kanila na huwag silang 
magsialis sa Jerusalem, kundi hintayin ang pangako 
ng Ama, na sinabi niyang narinig ninyo sa akin: 

Sapagka't tunay na si Juan ay nagbautismo ng 
tubig; datapuwa't kayo'y babautismuhan sa Espiritu 
Santo na di na malalaunan pa. 

Tinanong nga siya nila nang sila'y 
nangagkakatipon, na nangagsasabi, Panginoon, 
isasauli mo baga ang kaharian sa Israel sa 
panahong ito? 

At sinabi niya sa kanila, Hindi ukol sa inyo ang 
pagkaalam ng mga panahon o ng mga bahagi ng 
panahon, na itinakda ng Ama sa kaniyang sariling 
kapamahalaan. 

Datapuwa't tatanggapin ninyo ang kapangyarihan, 
pagdating sa inyo ng Espiritu Santo: at kayo'y 
magiging mga saksi ko sa Jerusalem, at sa buong 
Judea at Samaria, at hanggang sa kahulihulihang 
hangganan ng lupa. 

At pagkasabi niya ng mga bagay na ito, nang siya'y 
tinitingnan nila, ay dinala siya sa itaas; at 
siya'y tinanggap ng isang alapaap at ikinubli sa 
kanilang mga paningin. 

At samantalang tinititigan nila ang langit habang 
siya'y lumalayo, narito may dalawang lalaking 
nangakatayo sa tabi nila na may puting damit; 

Na nangagsabi naman, Kayong mga lalaking taga 
Galilea, bakit kayo'y nangakatayong tumitingin sa 
langit? itong si Jesus, na tinanggap sa langit 
mula sa inyo, ay paparitong gaya rin ng inyong 
nakitang pagparoon niya sa langit. 

Nang magkagayon ay nangagbalik sila sa Jerusalem 
buhat sa tinatawag na bundok ng mga Olivo, na 
malapit sa Jerusalem, na isang araw ng sabbath 
lakarin. 

At nang sila'y magsipasok sa bayan, ay nagsiakyat 
sila sa silid sa itaas, na kinatitirahan nila; ni 
Pedro at ni Juan at ni Santiago at ni Andres, ni 
Felipe at ni Tomas, ni Bartolome at ni Mateo, ni 
Santiago na anak ni Alfeo, at ni Simong Masikap, 
at ni Judas na anak ni Santiago. 

Ang lahat ng mga ito'y nagsisipanatiling matibay 
na nangagkakaisa sa pananalangin na kasama ang mga 
babae, at si Maria na ina ni Jesus, at pati ng mga 
kapatid niya. 

At nang mga araw na ito'y nagtindig si Pedro sa 
gitna ng mga kapatid, at nagsabi (at 
nangagkakatipon ang karamihang mga tao, na may 
isang daa't dalawangpu), 

Mga kapatid, kinakailangang matupad ang kasulatan, 
na nang una ay sinalita ng Espiritu Santo, sa 
pamamagitan ng bibig ni David tungkol kay Judas, 
na siyang pumatnugot sa nagsihuli kay Jesus. 

Sapagka't siya'y ibinilang sa atin, at siya'y 
tumanggap ng kaniyang bahagi sa ministeriong ito. 

Kumuha nga ang taong ito ng isang parang sa 
pamamagitan ng ganti sa kaniyang katampalasanan; 
at sa pagpapatihulog ng patiwarik, ay pumutok siya 
sa gitna, at sumambulat ang lahat ng mga laman ng 
kaniyang tiyan. 

At ito'y nahayag sa lahat ng mga nagsisitahan sa 
Jerusalem; ano pa't tinawag ang parang na yaon sa 
kanilang wika na Aceldama, sa makatuwid baga'y, 
Ang parang ng Dugo.) 

Sapagka't nasusulat sa aklat ng Mga Awit, Bayaang 
mawalan nawa ng tao ang kaniyang tahanan, At huwag 
bayaang manahan doon ang sinoman; at, Bayaang 
kunin ng iba ang kaniyang katungkulan. 

Sa mga taong ito nga na nangakisama sa atin sa 
buong panahon na ang Panginoong si Jesus ay 
pumapasok at lumalabas sa atin, 

Magmula sa pagbautismo ni Juan, hanggang sa araw 
na siya'y tanggapin sa itaas mula sa atin, ay 
nararapat na ang isa sa mga ito'y maging saksi na 
kasama natin sa kaniyang pagkabuhay na maguli. 

At kanilang ibinukod ang dalawa, si Jose na 
tinatawag na Barsabas, na pinamagatang Justo, at 
si Matias. 

At sila'y nagsipanalangin, at nagsipagsabi, Ikaw, 
Panginoon, na nakatataho ng mga puso ng lahat ng 
mga tao, ay ipakilala mo kung alin sa dalawang ito 
ang iyong hinirang, 

Upang tanggapin ang katungkulan sa ministeriong 
ito at pagkaapostol na kinahulugan ni Judas, upang 
siya'y makaparoon sa kaniyang sariling kalalagyan. 

At sila'y pinagsapalaran nila; at nagkapalad si 
Matias; at siya'y ibinilang sa labingisang 
apostol. 

At nang dumating nga ang araw ng Pentecostes, 
silang lahat ay nangagkakatipon sa isang dako. 

At biglang dumating mula sa langit ang isang ugong 
na gaya ng sa isang humahagibis na hanging 
malakas, at pinuno ang buong bahay na kanilang 
kinauupuan. 

At sa kanila'y may napakitang mga dilang kawangis 
ng apoy, na nagkabahabahagi; at dumapo sa bawa't 
isa sa kanila. 

At silang lahat ay nangapuspos ng Espiritu Santo, 
at nangagpasimulang magsalita ng iba't ibang wika, 
ayon sa ipinagkakaloob ng Espiritu na kanilang 
salitain. 

May mga nagsisitahan nga sa Jerusalem na mga 
Judio, mga lalaking religioso, na buhat sa bawa't 
bansa sa ilalim ng langit. 

At nang marinig ang ugong na ito, ay nangagkatipon 
ang karamihan, at nangamaang, sapagka't sa 
kanila'y narinig ng bawa't isa na sinasalita ang 
kaniyang sariling wika. 

At silang lahat ay nangagtaka at nagsipanggilalas, 
na nangagsasabi, Narito, hindi baga mga Galileong 
lahat ang mga nagsisipagsalitang ito? 

At bakit nga naririnig ng bawa't isa sa atin, ang 
ating sariling wikang kinamulatan? 

Tayong mga Parto, at mga Medo, at mga Elamita, at 
ang nangananahan sa Mesapotamia, sa Judea, at sa 
Capadocia, sa Ponto at sa Asia, 

Sa Frigia at Pamfilia, sa Egipto at sa mga sakop 
ng Libia na karatig ng Cirene at mga 
nakikipamayang galing sa Roma, mga Judio, at gayon 
din ang mga naging Judio, 

Mga Cretense at mga Arabe, ay nangaririnig nating 
nagsisipagsalita sila sa ating mga wika ng mga 
makapangyarihang gawa ng Dios. 

At silang lahat ay nangagtaka at nangalito, na 
sinasabi ng isa sa isa, Anong kahulugan nito? 

Datapuwa't ang mga iba'y nanganglilibak na 
nangagsabi, Sila'y puno ng bagong alak. 

Datapuwa't pagtindig ni Pedro na kasama ang 
labingisa, ay itinaas ang kaniyang tinig, at sa 
kanila'y nagsaysay, na sinasabing, Kayong mga 
lalaking taga Judea, at kayong lahat na 
nangananahan sa Jerusalem, mangaalaman nawa 
ninyong lahat ito, at inyong pakinggan ang aking 
mga salita. 

Sapagka't ang mga ito'y hindi mga lasing, na gaya 
ng inyong inaakala; yamang ngayo'y oras na ikatlo 
lamang ng araw; 

Datapuwa't ito'y yaong sinalita na sa pamamagitan 
ng propeta Joel: 

At mangyayari sa mga huling araw, sabi ng Dios, Na 
ibubuhos ko ang aking Espiritu sa lahat ng laman: 
At ang inyong mga anak na lalake at babae ay 
manganghuhula, At ang inyong mga binata ay 
mangakakakita ng mga pangitain, Ang inyong mga 
matatanda ay magsisipanaginip ng mga panaginip: 

Oo't sa aking mga lingkod na lalake at sa aking 
mga lingkod na babae, sa mga araw na yaon Ibubuhos 
ko ang aking Espiritu; at magsisipanghula sila. 

At magpapakita ako ng mga kababalaghan sa langit 
sa itaas, At mga tanda sa lupa sa ibaba, Dugo, at 
apoy, at singaw ng usok: 

Ang araw ay magiging kadiliman, At ang buwan ay 
dugo, Bago dumating ang araw ng Panginoon, Yaong 
araw na dakila at tangi: 

At mangyayari na ang sinomang tumawag sa pangalan 
ng Panginoon, ay maliligtas. 

Kayong mga lalaking taga Israel, pakinggan ninyo 
ang mga salitang ito: Si Jesus na taga Nazaret, 
lalaking pinatunayan ng Dios sa inyo sa 
pamamagitan ng mga gawang makapangyarihan at mga 
kababalaghan at mga tanda na ginawa ng Dios sa 
pamamagitan niya sa gitna ninyo, gaya rin ng 
nalalaman ninyo; 

Siya, na ibinigay sa takdang pasiya at paunang 
kaalaman ng Dios, kayo sa pamamagitan ng mga kamay 
ng mga tampalasan ay inyong ipinako sa krus at 
pinatay: 

Na siya'y binuhay na maguli ng Dios, pagkaalis sa 
mga hirap ng kamatayan: sapagka't hindi maaari na 
siya'y mapigilan nito. 

Sapagka't sinasabi ni David tungkol sa kaniya, 
Nakita kong lagi ang Panginoon sa aking harapan; 
Sapagka't siya'y nasa aking kanang kamay, upang 
huwag akong makilos: 

Dahil dito'y nagalak ang aking puso, at natuwa ang 
aking dila; Pati naman ang aking laman ay 
mananahan sa pagasa: 

Sapagka't hindi mo iiwan ang kaluluwa ko sa Hades, 
Ni titiisin man na ang iyong Banal ay makakita ng 
kabulukan. 

Ipinakilala mo sa akin ang mga daan ng buhay; 
Pupuspusin mo ako ng kagalakan sa harap ng iyong 
mukha. 

Mga kapatid, malayang masasabi ko sa inyo ang 
tungkol sa patriarkang si David, na siya'y namatay 
at inilibing, at nasa atin ang kaniyang libingan 
hanggang sa araw na ito. 

Palibhasa nga'y isang propeta, at sa pagkaalam na 
may panunumpang isinumpa ng Dios sa kaniya, na sa 
bunga ng kaniyang baywang ay iluluklok niya ang 
isa sa kaniyang luklukan; 

Palibhasa'y nakikita na niya ito, ay nagsalita 
tungkol sa pagkabuhay na maguli ng Cristo, na 
siya'y hindi pinabayaan sa Hades, ni ang kaniya 
mang katawan ay hindi nakakita ng kabulukan. 

Ang Jesus na ito'y binuhay na maguli ng Dios, at 
tungkol dito'y mga saksi kaming lahat. 

Palibhasa nga'y pinarangal ng kanang kamay ng 
Dios, at tinanggap na sa Ama ang pangako ng 
Espiritu Santo, ay ibinuhos niya ito, na inyong 
nakikita at naririnig. 

Sapagka't hindi umakyat si David sa mga langit; 
datapuwa't siya rin ang nagsabi, Sinabi ng 
Panginoon sa aking Panginoon; Maupo ka sa kanan 
ko, 

Hanggang sa gawin ko ang mga kaaway mo na 
tuntungan ng iyong mga paa. 

Pakatalastasin nga ng buong angkan ni Israel, na 
ginawa ng Dios na Panginoon at Cristo itong si 
Jesus na inyong ipinako sa krus. 

Nang marinig nga nila ito, ay nangasaktan ang 
kanilang puso, at sinabi kay Pedro at sa ibang mga 
apostol, Mga kapatid, anong gagawin namin? 

At sinabi sa kanila ni Pedro, Mangagsisi kayo, at 
mangagbautismo ang bawa't isa sa inyo sa pangalan 
ni Jesucristo sa ikapagpapatawad ng inyong mga 
kasalanan; at tatanggapin ninyo ang kaloob ng 
Espiritu Santo. 

Sapagka't sa inyo ang pangako, at sa inyong mga 
anak, at sa lahat ng nangasa malayo, maging ilan 
man ang tawagin ng Panginoon nating Dios sa 
kaniya. 

At sa iba pang maraming salita ay nagpatotoo siya, 
at nangaral sa kanila, na sinasabi, Magsiligtas 
kayo sa likong lahing ito. 

Yaon ngang nagsitanggap ng kaniyang salita ay 
nangabautismuhan: at nangaparagdag sa kanila nang 
araw na yaon ang may tatlong libong kaluluwa. 

At sila'y nagsipanatiling matibay sa turo ng mga 
apostol at sa pagsasamasama, sa pagpuputolputol ng 
tinapay at sa mga pananalangin. 

At ang takot ay dumating sa bawa't kaluluwa: at 
ginawa ang maraming kababalaghan at tanda sa 
pamamagitan ng mga apostol. 

At ang lahat ng mga nagsisampalataya ay 
nangagkakatipon, at lahat nilang pag-aari ay sa 
kalahatan; 

At ipinagbili nila ang kanilang mga pag-aari at 
kayamanan, at ipinamahagi sa lahat, ayon sa 
pangangailangan ng bawa't isa. 

At araw-araw sila'y nagsisipanatiling matibay sa 
pagkakaisa sa templo, at sa pagpuputolputol ng 
tinapay sa bahay-bahay, at nagsisikain sila ng 
kanilang pagkain na may galak at may katapatan ng 
puso. 

Na nangagpupuri sa Dios, at nangagtatamo ng 
paglingap ng buong bayan. At idinaragdag sa kanila 
ng Panginoon araw-araw yaong nangaliligtas. 

Si Pedro at si Juan nga ay nagsisipanhik sa templo 
nang oras ng pananalangin, na ikasiyam. 

At isang lalake na pilay buhat pa sa tiyan ng 
kaniyang ina ay dinadala roon, na siya'y 
inilalagay nila araw-araw sa pintuan ng templo na 
tinatawag na Maganda, upang manghingi ng limos sa 
nagsisipasok sa templo; 

Ito, pagkakita kay Pedro at kay Juan na 
magsisipasok sa templo, ay namanhik upang 
tumanggap siya ng limos. 

At pagtitig sa kaniya ni Pedro, na kasama si Juan, 
ay sinabi, Tingnan mo kami. 

At kaniyang pinansin sila, na umaasang tatanggap 
sa kanila ng anomang bagay. 

Datapuwa't sinabi ni Pedro, Pilak at ginto ay wala 
ako; datapuwa't ang nasa akin, ay siya kong 
ibinibigay sa iyo. Sa pangalan ni Jesucristo ng 
taga Nazaret, lumakad ka. 

At kaniyang hinawakan siya sa kanang kamay, at 
siya'y itinindig: at pagdaka'y nagsilakas ang 
kaniyang mga paa at mga bukong-bukong. 

At paglukso, siya'y tumayo, at nagpasimulang 
lumakad; at pumasok na kasama nila sa templo, na 
lumalakad, at lumulukso, at nagpupuri sa Dios. 

At nakita ng buong bayang siya'y lumalakad, at 
nagpupuri sa Dios: 

At nangakilala nila na siya nga ang nauupo at 
nagpapalimos sa Pintuang Maganda ng templo; at 
sila'y nangapuspos ng panggigilalas at pamamangha 
sa nangyari sa kaniya. 

At samantalang siya'y nakahawak kay Pedro at kay 
Juan, ay nagsitakbong samasama sa kanila ang buong 
bayan sa tinatawag na portiko ni Salomon na 
lubhang nanggigilalas. 

At nang makita ito ni Pedro, ay sumagot sa mga 
tao, Kayong mga lalaking taga Israel, bakit kayo'y 
nagsisipanggilalas sa taong ito? o bakit kami ang 
inyong tinititigan, na sa inyong akala ay dahil sa 
aming sariling kapangyarihan o kabanalan ay aming 
napalakad siya? 

Ang Dios ni Abraham, at ni Isaac, at ni Jacob, ang 
Dios ng ating mga magulang, ay niluwalhati ang 
kaniyang Lingkod na si Jesus; na inyong ibinigay, 
at inyong tinanggihan sa harap ni Pilato, nang 
pasiyahan nito na siya'y pawalan. 

Datapuwa't inyong pinakatanggihan ang Banal at ang 
Matuwid na Ito, at inyong hiningi na ipagkaloob sa 
inyo ang isang mamamatay-tao, 

At inyong pinatay ang Lumikha ng buhay: na binuhay 
ng Dios na maguli sa mga patay; mga saksi kami ng 
mga bagay na ito. 

At sa pamamagitan ng pananampalataya sa kaniyang 
pangalan ay pinalakas ng kaniyang pangalan ang 
taong ito, na inyong nakikita at nakikilala: oo, 
ang pananampalataya na sa pamamagitan niya'y 
nagkaloob sa kaniya nitong lubos na kagalingan sa 
harapan ninyong lahat. 

At ngayon, mga kapatid, nalalaman ko na inyong 
ginawa yaon sa di pagkaalam, gaya ng ginawa rin 
naman ng inyong mga pinuno. 

Datapuwa't ginanap ang mga bagay na ipinagpaunang 
ibinalita ng Dios sa pamamagitan ng bibig ng lahat 
ng mga propeta, na ang kaniyang Cristo ay 
magbabata. 

Kaya nga mangagsisi kayo, at mangagbalik-loob, 
upang mangapawi ang inyong mga kasalanan, upang 
kung magkagayon ay magsidating ang mga panahon ng 
kaginhawahang mula sa harapan ng Panginoon; 

At upang kaniyang suguin ang Cristo na itinalaga 
sa inyo, na si Jesus: 

Na siya'y kinakailangang tanggapin ng langit 
hanggang sa mga panahon ng pagsasauli sa dati ng 
lahat ng mga bagay, na sinalita ng Dios sa 
pamamagitan ng bibig ng kaniyang mga banal na 
propeta buhat pa nang una. 

Tunay na sinabi ni Moises, Ang Panginoong Dios ay 
magtitindig sa inyo ng isang propetang gaya ko 
mula sa gitna ng inyong mga kapatid; siya ang 
inyong pakinggan sa lahat ng mga bagay na sa 
inyo'y sasalitain niya. 

At mangyayari, na ang bawa't kaluluwa na hindi 
makinig sa propetang yaon, ay pupuksaing lubos 
mula sa gitna ng bayan. 

Oo at ang lahat ng mga propetang mula kay Samuel 
at ang mga nagsisunod, sa dami ng mga 
nagsipagsalita, sila naman ay nagsipagsaysay rin 
tungkol sa mga araw na ito. 

Kayo ang mga anak ng mga propeta, at ng tipang 
ginawa ng Dios sa inyong mga magulang, na sinasabi 
kay Abraham, At sa iyong binhi ay pagpapalain ang 
lahat ng mga angkan sa lupa. 

Sa inyo una-una, nang maitindig na ng Dios ang 
kaniyang Lingkod, ay sinugo niya upang kayo'y 
pagpalain, sa pagtalikod ng bawa't isa sa inyo sa 
inyong mga katampalasanan. 

At nang sila'y nangagsasalita pa sa bayan, ay 
nagsilapit sa kanila ang mga saserdote, at ang 
puno sa templo, at ang mga Saduceo, 

Palibhasa'y totoong nangabagabag sapagka't 
tinuruan nila ang bayan, at ibinalita sa pangalan 
ni Jesus ang pagkabuhay na maguli sa mga patay. 

At sila'y kanilang sinunggaban at kanilang 
ibinilanggo hanggang sa kinabukasan: sapagka't 
noon nga'y gabi na. 

Datapuwa't marami sa nangakarinig ng salita ay 
nagsisampalataya; at ang bilang ng mga lalake ay 
umabot sa mga limang libo. 

At nangyari nang kinabukasan, na nangagkatipon sa 
Jerusalem ang kanilang mga pinuno at mga matanda 
at mga eskriba; 

At si Anas, na dakilang saserdote, at si Caifas, 
at si Juan, at si Alejandro, at ang lahat ng 
kalipian ng dakilang saserdote. 

At nang kanilang mailagay na sila sa gitna nila, 
ay sila'y tinanong, Sa anong kapangyarihan, o sa 
anong pangalan ginawa ninyo ito? 

Nang magkagayo'y si Pedro, na puspos ng Espiritu 
Santo, ay nagsabi sa kanila, Kayong mga pinuno sa 
bayan, at matatanda, 

Kung kami sa araw na ito'y sinisiyasat tungkol sa 
mabuting gawa na ginawa sa isang taong may-sakit, 
na kung sa anong paraan gumaling ito; 

Talastasin ninyong lahat, at ng buong bayan ng 
Israel, na sa pangalan ni Jesucristo ng taga 
Nazaret, na inyong ipinako sa krus, na binuhay ng 
Dios na maguli sa mga patay, dahil sa kaniya ay 
nakatindig ang taong ito sa inyong harap na walang 
sakit. 

Siya ang bato na itinakuwil ninyong mga nagtayo ng 
bahay, na naging pangulo sa panulok. 

At sa kanino mang iba ay walang kaligtasan: 
sapagka't walang ibang pangalan sa silong ng 
langit, na ibinigay sa mga tao, na sukat nating 
ikaligtas. 

Nang makita nga nila ang katapangan ni Pedro at ni 
Juan, at pagkatalastas na sila'y mga taong walang 
pinagaralan at mga mangmang, ay nangagtaka sila; 
at nangapagkilala nila, na sila'y nangakasama ni 
Jesus. 

At nang mangakita nila ang taong pinagaling na 
nakatayong kasama nila, ay wala silang maitutol. 

Datapuwa't nang sila'y mangautusan na nilang 
magsilabas sa pulong, ay nangagsangusapan, 

Na nangagsasabi, Anong gagawin natin sa mga taong 
ito? sapagka't tunay na ginawa sa pamamagitan nila 
ang himalang hayag sa lahat ng nangananahan sa 
Jerusalem; at hindi natin maikakaila. 

Gayon ma'y upang huwag nang lalong kumalat sa 
bayan, atin silang balaan, na buhat ngayo'y huwag 
na silang mangagsalita pa sa sinomang tao sa 
pangalang ito. 

At sila'y tinawag nila, at binalaan sila, na sa 
anomang paraan ay huwag silang magsipagsalita ni 
magsipagturo tungkol sa pangalan ni Jesus. 

Datapuwa't si Pedro at si Juan ay nagsisagot at 
nagsipagsabi sa kanila, Kung katuwiran sa paningin 
ng Dios na makinig muna sa inyo kay sa Dios, 
inyong hatulan: 

Sapagka't hindi mangyayaring di namin salitain ang 
mga bagay na aming nangakita at nangarinig. 

At sila, nang mapagbalaan na nila, ay pinakawalan, 
palibhasa'y hindi nangakasumpong ng anomang bagay 
upang sila'y kanilang mangaparusahan, dahil sa 
bayan; sapagka't niluluwalhati ng lahat ng mga tao 
ang Dios dahil sa bagay na ginawa. 

Sapagka't may mahigit nang apat na pung taong 
gulang ang tao, na ginawan nitong himala ng 
pagpapagaling. 

At nang sila'y mangapakawalan na, ay nagsiparoon 
sa kanilang mga kasamahan, at iniulat ang lahat ng 
sa kanila'y sinabi ng mga pangulong saserdote at 
ng matatanda. 

At sila, nang kanilang marinig ito, ay 
nangagkaisang itaas nila ang kanilang tinig sa 
Dios, at nangagsabi, Oh Panginoon, ikaw na gumawa 
ng langit at ng lupa at ng dagat, at ng lahat ng 
nangasa mga yaon: 

Na sa pamamagitan ng Espiritu Santo, sa 
pamamagitan ng bibig ng aming amang si David, na 
iyong lingkod, ay sinabi mo, Bakit nangagalit ang 
mga Gentil, At nagsipaghaka ang mga tao ng mga 
bagay na walang kabuluhan? 

Nagsitayong handa ang mga hari sa lupa, At ang mga 
pinuno ay nangagpisanpisan, Laban sa Panginoon, at 
laban sa kaniyang Pinahiran. 

Sapagka't sa katotohanan sa bayang ito'y laban sa 
iyong banal na Lingkod na si Jesus, na siya mong 
pinahiran, ang dalawa ni Herodes at ni Poncio 
Pilato, kasama ng mga Gentil at ng mga bayan ng 
Israel, ay nangagpisanpisan, 

Upang gawin ang anomang naitakda na ng iyong kamay 
at ng iyong pasiya upang mangyari. 

At ngayon, Panginoon, tingnan mo ang kanilang mga 
bala: at ipagkaloob mo sa iyong mga alipin na 
salitain ang iyong salita ng buong katapangan, 

Samantalang iyong iniuunat ang iyong kamay upang 
magpagaling; at upang mangyari nawa ang mga tanda 
at mga kababalaghan sa pangalan ng iyong banal na 
si Jesus. 

At nang sila'y makapanalangin na, ay nayanig ang 
dakong pinagkakatipunan nila; at nangapuspos 
silang lahat ng Espiritu Santo, at kanilang 
sinalita na may katapangan ang salita ng Dios. 

At ang karamihan ng mga nagsisampalataya ay 
nangagkakaisa ang puso at kaluluwa: at sinoma'y 
walang nagsabing kaniyang sarili ang anoman sa mga 
bagay na kaniyang inaari: kundi lahat nilang 
pag-aari ay sa kalahatan. 

At pinatotohanan ng mga apostol na may dakilang 
kapangyarihan, ang pagkabuhay na maguli ng 
Panginoong Jesus: at dakilang biyaya ang sumasa 
kanilang lahat. 

Sapagka't walang sinomang nasasalat sa kanila: 
palibnasa'y ipinagbili ng lahat ng may mga lupa o 
mga bahay ang mga ito, at dinala ang mga halaga ng 
mga bagay na ipinagbili, 

At ang mga ito'y inilagay sa mga paanan ng mga 
apostol: at ipinamamahagi sa bawa't isa, ayon sa 
kinakailangan ng sinoman. 

At si Jose, na pinamagatang Bernabe ng mga apostol 
(na kung liliwanagin ay Anak ng pangangaral), 
isang Levita, tubo sa Chipre, 

Na may isang bukid, ay ipinagbili ito, at dinala 
ang salapi at inilagay sa mga paanan ng mga 
apostol. 

Datapuwa't isang lalake na tinatawag na Ananias, 
na kasama ng kaniyang asawang si Safira, ay 
nagbili ng isang pag-aari, 

At inilingid ang isang bahagi ng halaga, na 
nalalaman din ito ng kaniyang asawa, at dinala ang 
isang bahagi, at inilagay sa mga paanan ng mga 
apostol. 

Datapuwa't sinabi ni Pedro, Ananias, bakit 
pinuspos ni Satanas ang iyong puso upang 
magsinungaling sa Espiritu Santo, at upang 
maglingid ng isang bahagi ng halaga ng lupa? 

Nang yao'y nananatili pa, hindi baga yao'y 
nanatiling iyong sarili? at nang maipagbili na, 
hindi baga nasa iyo ring kapangyarihan? Ano't 
inisip mo pa ang bagay na ito sa iyong puso? hindi 
ka nagsinungaling sa mga tao, kundi sa Dios. 

At nang marinig ni Ananias ang mga salitang ito ay 
nahandusay at nalagot ang hininga: at sinidlan ng 
malaking takot ang lahat ng nangakarinig nito. 

At nagsitindig ang mga kabinataan at siya'y 
binalot, at kanilang dinala siya sa labas at 
inilibing. 

At may tatlong oras ang nakaraan, nang ang 
kaniyang asawa, na di nalalaman ang nangyari, ay 
pumasok. 

At sinabi sa kaniya ni Pedro, Sabihin mo sa akin 
kung ipinagbili ninyo ng gayon ang lupa. At sinabi 
niya, Oo, sa gayon. 

Datapuwa't sinabi sa kaniya ni Pedro, Bakit kayo'y 
nagkasundo upang tuksuhin ang Espiritu ng 
Panginoon? narito, nangasa pintuan ang mga paa ng 
mga nagsipaglibing sa iyong asawa, at kanilang 
dadalhin ka sa labas. 

At pagdaka'y nahandusay sa paanan niya ang babae, 
at nalagot ang hininga: at nagsipasok ang mga 
kabinataan at nasumpungan siyang patay, at siya'y 
kanilang inilabas at inilibing siya sa siping ng 
kaniyang asawa. 

At sinidlan ng malaking takot ang buong iglesia, 
at ang lahat ng nangakarinig ng mga bagay na ito. 

At sa pamamagitan ng mga kamay ng mga apostol ay 
ginawa ang maraming tanda at kababalaghan sa gitna 
ng mga tao: at nangaroon silang lahat na 
nangagkakaisa sa portiko ni Salomon. 

Datapuwa't sinoman sa mga iba ay hindi nangangahas 
na makisama sa kanila: bagaman sila'y 
pinapupurihan ng bayan; 

At ang mga nagsisisampalataya ay lalo pang 
nangaparagdag sa Panginoon, ang mga karamihang 
lalake at babae: 

Na ano pa't dinala nila sa mga lansangan ang mga 
may-sakit, at inilagay sa mga higaan at mga 
hiligan, upang, pagdaan ni Pedro, ay maliliman man 
lamang ng anino niya ang sinoman sa kanila. 

At nangagkatipon din naman ang karamihang mula sa 
mga bayang nangasa palibotlibot ng Jerusalem, na 
nangagdadala ng mga may-sakit, at ng mga 
pinahihirapan ng mga karumaldumal na espiritu: at 
sila'y pawang pinagaling. 

Datapuwa't nagtindig ang dakilang saserdote, at 
ang lahat ng kasama niya (na siyang sekta ng mga 
Saduceo), at sila'y nangapuspos ng kainggitan, 

At kanilang sinunggaban ang mga apostol, at 
kanilang inilagay sila sa bilangguang bayan. 

Datapuwa't nang gabi na ay binuksan ng isang 
anghel ng Panginoon ang mga pintuan ng bilangguan, 
at sila'y inilabas, at sinabi, 

Magsihayo kayo, at magsitayo kayo sa templo, at 
sabihin ninyo sa bayan ang lahat ng mga salita ng 
Buhay na ito. 

At nang marinig nila ito, ay nagsipasok sila sa 
templo nang magbubukang liwayway, at nangagturo. 
Datapuwa't dumating ang dakilang saserdote, at ang 
mga kasamahan niya, at pinulong ang sanedrin, at 
ang buong senado sa mga anak ni Israel, at 
nagpautos sa bilangguan upang sila'y dalhin doon. 

Datapuwa't ang mga punong kawal na nagsiparoon ay 
hindi sila nangasumpungan sa bilangguan; at sila'y 
nangagbalik, at nangagbigay alam, 

Na sinasabi, Aming naratnang totoong mabuti ang 
pagkalapat ng bilangguan, at nangakatayo sa mga 
pintuan ang mga bantay: datapuwa't ng aming 
mabuksan, wala kaming nasumpungang sinoman sa 
loob. 

Nang marinig nga ang mga salitang ito ng puno sa 
templo, at ng mga pangulong saserdote, ay 
nangalitong totoo tungkol sa mga ito kung ano ang 
magiging wakas niyaon. 

At may dumating na isa at nagsabi sa kanila, 
Narito, ang mga lalaking ibinilanggo ninyo ay 
nangakatayo sa templo at nangagtuturo sa bayan. 

Nang magkagayo'y naparoon ang pangulo na kasama 
ang mga punong kawal, at sila'y dinalang hindi sa 
pilitan: sapagka't nangatatakot sa bayan, baka 
sila'y batuhin. 

At nang kanilang mangadala sila, ay kanilang 
iniharap sa Sanedrin. At tinanong sila ng dakilang 
saserdote, 

Na sinasabi: Ibinala naming mahigpit sa inyo na 
huwag kayong mangagturo sa pangalang ito: at 
narito, pinuno ninyo ang Jerusalem ng inyong aral, 
at ibig ninyong iparatang sa amin ang dugo ng 
taong ito. 

Datapuwa't nagsisagot si Pedro at ang mga apostol 
at nangagsabi, Dapat muna kaming magsitalima sa 
Dios bago sa mga tao. 

Ibinangon ng Dios ng ating mga magulang si Jesus, 
na siya ninyong pinatay, na ibinitin sa isang 
punong kahoy. 

Siya'y pinadakila ng Dios ng kaniyang kanang kamay 
upang maging Principe at Tagapagligtas, upang 
magbigay ng pagsisisi sa Israel, at kapatawaran ng 
mga kasalanan. 

At kami'y mga saksi ng mga bagay na ito; at gayon 
din ang Espiritu Santo, na siyang ibinigay ng Dios 
sa nagsisitalima sa kaniya. 

Datapuwa't sila, nang kanilang marinig ito, ay 
nangasugatan sa puso, at nangagpasiyang sila'y 
patayin. 

Datapuwa't nagtindig sa Sanedrin ang isang 
Fariseo, na nagngangalang Gamaliel, doktor sa 
kautusan, na pinapupurihan ng buong bayan, at 
nagutos na ilabas na sandali ang mga tao. 

At sinabi niya sa kanila, Kayong mga lalaking taga 
Israel, ay mangagingat kayo sa inyong sarili 
tungkol sa mga taong ito, kung ano ang inyong 
gagawin. 

Sapagka't bago pa ng mga araw na ito ay lumitaw na 
si Teudas, na nagsabing siya'y dakila; at sa 
kaniya'y nakisama ang may apat na raang tao ang 
bilang: na siya'y pinatay; at ang lahat ng sa 
kaniya'y nagsisunod, ay pawang nagsipangalat at 
nangawalang kabuluhan. 

Pagkatapos ng taong ito ay lumitaw si Judas na 
taga Galilea nang mga araw ng pagpapasulat, at 
nakahila siya ng marami sa bayan: siya'y nalipol 
rin; at ang lahat ng sa kaniya'y nagsisunod ay 
pawang nagsipangalat. 

At ngayo'y sinasabi ko sa inyo, Huwag kayong 
mangakialam sa mga taong ito, at pabayaan ninyo 
sila: sapagka't kung ang pasiyang ito, o ang 
gawang ito ay sa mga tao, ay mawawasak: 

Datapuwa't kung sa Dios, ay hindi ninyo 
maiwawasak; baka pa kayo'y mangasumpungan na 
nangakikihamok laban sa Dios. 

At sila'y nagsisangayon sa kaniya: at pagkatawag 
nila sa mga apostol, ay pinalo nila at ibinala sa 
kanila na huwag silang mangagsalita sa pangalan ni 
Jesus, at sila'y pinawalan. 

Sila nga'y nagsialis sa harapan ng Sanedrin, na 
nangatutuwang sila'y nangabilang na karapatdapat 
na mangagbata ng kaalimurahan dahil sa Pangalan. 

At sa araw-araw, sa templo at sa mga bahay-bahay, 
ay hindi sila nagsisipagtigil ng pagtuturo at 
pangangaral, na si Jesus ang siyang Cristo. 

Nang mga araw ngang ito, nang dumadami ang bilang 
ng mga alagad, ay nagkaroon ng bulongbulungan ang 
mga Greco-Judio laban sa mga Hebreo, sapagka't ang 
kanilang mga babaing bao ay pinababayaan sa 
pamamahagi sa araw-araw. 

At tinawag ng labingdalawa ang karamihang mga 
alagad, at sinabi, Hindi marapat na aming pabayaan 
ang salita ng Dios, at mangaglingkod sa mga 
dulang. 

Magsihanap nga kayo, mga kapatid, sa inyo, ng 
pitong lalake na may mabuting katunayan, puspos ng 
Espiritu at ng karunungan, na ating mailalagay sa 
gawaing ito. 

Datapuwa't magsisipanatili kaming matibay sa 
pananalangin, at sa ministerio ng salita. 

At minagaling ng buong karamihan ang pananalitang 
ito: at kanilang inihalal si Esteban, taong puspos 
ng pananampalataya at ng Espiritu Santo, at si 
Felipe, at si Procoro, at si Nicanor, at si Timon, 
at si Parmenas, at si Nicolas na taga Antioquia na 
naging Judio; 

Na siyang iniharap nila sa mga apostol: at nang 
sila'y mangakapanalangin na, ay ipinatong nila ang 
kanilang mga kamay sa mga yaon. 

At lumago ang salita ng Dios; at dumaming lubha sa 
Jerusalem ang bilang ng mga alagad; at nagsitalima 
sa pananampalataya ang lubhang maraming saserdote. 

At si Esteban, na puspos ng biyaya at ng 
kapangyarihan, ay gumawa ng mga dakilang 
kababalaghan at mga tanda sa mga tao. 

Datapuwa't nagsitindig ang ilan sa nangasa 
sinagoga, na tinatawag na sinagoga ng mga 
Libertino, at ng mga Cireneo, at ng mga 
Alejandrino, at ng mga taga Cilicia, at taga Asia, 
na nangakipagtalo kay Esteban. 

At hindi sila makalaban sa karunungan at sa 
Espiritu na kaniyang ipinangungusap. 

Nang magkagayo'y nagsisuhol sila sa mga lalake, na 
nangagsabi, Narinig naming siya'y nagsalita ng mga 
salitang kapusungan laban kay Moises at sa Dios. 

At kanilang ginulo ang bayan, at ang mga matanda, 
at ang mga eskriba, at kanilang dinaluhong, at 
sinunggaban si Esteban, at dinala siya sa 
Sanedrin, 

At nangagharap ng mga saksing sinungaling, na 
nangagsabi, Ang taong ito'y hindi naglilikat ng 
pagsasalita ng mga salitang laban dito sa dakong 
banal, at sa kautusan: 

Sapagka't narinig naming kaniyang sinabi, na itong 
si Jesus na taga Nazaret ay iwawasak ang dakong 
ito, at babaguhin ang mga kaugaliang ibinigay sa 
atin ni Moises. 

At ang lahat ng nangakaupo sa Sanedrin, na 
nagsisititig sa kaniya, ay kanilang nakita ang 
kaniyang mukha na katulad ng mukha ng isang 
anghel. 

At sinabi ng dakilang saserdote, Tunay baga ang 
mga bagay na ito? 

At sinabi niya, Mga kapatid na lalake at mga 
magulang, mangakinig kayo: Ang Dios ng 
kaluwalhatia'y napakita sa ating amang si Abraham, 
nang siya'y nasa Mesapotamia, bago siya tumahan sa 
Haran, 

At sinabi sa kaniya, Umalis ka sa iyong lupain, at 
sa iyong kamaganakan, at pumaroon ka sa lupaing 
ituturo ko sa iyo. 

Nang magkagayo'y umalis siya sa lupain ng mga 
Caldeo, at tumahan sa Haran: at buhat doon, 
pagkamatay ng kaniyang ama, ay inilipat siya ng 
Dios sa lupaing ito, na inyong tinatahanan ngayon: 

At hindi siya pinamanahan ng anoman doon, kahit 
mayapakan ng kaniyang paa: at siya'y nangakong 
yao'y ibibigay na pinakaari sa kaniya, at sa 
kaniyang binhi pagkatapos niya, nang wala pa 
siyang anak. 

At ganito ang sinalita ng Dios, na ang kaniyang 
binhi ay makikipamayan sa ibang lupain, at 
kanilang dadalhin sila sa pagkaalipin, at sila'y 
pahihirapang apat na raang taon. 

At ang bansang sa kanila'y aalipin ay aking 
hahatulan, sabi ng Dios: at pagkatapos nito'y 
magsisialis sila, at paglilingkuran nila ako sa 
dakong ito. 

At ibinigay niya sa kaniya ang tipan ng pagtutuli: 
at sa ganito'y naging anak ni Abraham si Isaac, at 
ito'y tinuli nang ikawalong araw; at naging anak 
ni Isaac si Jacob, at naging mga anak ni Jacob ang 
labingdalawang patriarka. 

At ang mga patriarka sa udyok ng kainggitan kay 
Jose, ay ipinagbili siya, upang dalhin sa Egipto; 
at ang Dios ay sumasa kaniya, 

At siya'y iniligtas sa lahat ng kaniyang 
kapighatian, at siya'y binigyan ng ikalulugod at 
karunungan sa harapan ni Faraon na hari sa Egipto; 
at siya'y ginawang gobernador sa Egipto at sa 
buong bahay niya. 

Dumating nga ang kagutom sa buong Egipto at sa 
Canaan, at nagkaroon ng malaking kapighatian: at 
walang nasumpungang pagkain ang ating mga 
magulang. 

Datapuwa't nang marinig ni Jacob na may trigo sa 
Egipto, ay sinugo niyang una ang ating mga 
magulang. 

At sa ikalawa'y napakilala si Jose sa kaniyang mga 
kapatid; at nahayag kay Faraon ang lahi ni Jose. 

At nagsugo si Jose, at pinaparoon sa kaniya si 
Jacob, na kaniyang ama, at ang lahat niyang 
kamaganakan, na pitongpu't limang tao. 

At lumusong si Jacob sa Egipto; at namatay siya, 
at ang ating mga magulang. 

At sila'y inilipat sa Siquem, at inilagay sila sa 
libingang binili ni Abraham sa mga anak ni Hamor 
sa Siquem, sa halaga ng pilak. 

Datapuwa't nang nalalapit na ang panahon ng 
pangako, na ginawa ng Dios kay Abraham, ang bayan 
ay kumapal at dumami sa Egipto, 

Hanggang sa lumitaw ang ibang hari sa Egipto na 
hindi nakakikilala kay Jose. 

Ito rin ay gumamit ng lalang sa ating lahi, at 
pinahirapan ang ating mga magulang, na ipinatapon 
ang kani-kanilang mga sanggol upang huwag 
mangabuhay. 

Nang panahong yaon, ay ipinanganak si Moises, at 
siya'y totoong maganda; at siya'y inalagaang 
tatlong buwan sa bahay ng kaniyang ama: 

At nang siya'y matapon, ay pinulot siya ng anak na 
babae ni Faraon, at siya'y inalagaang gaya ng 
sariling anak niya. 

At tinuruan si Moises sa lahat ng karunungan ng 
mga Egipcio: at siya ay makapangyarihan sa 
kaniyang mga salita at mga gawa. 

Datapuwa't nang siya'y magaapat na pung taong 
gulang na, ay tumugtog sa kaniyang puso na dalawin 
ang kaniyang mga kapatid na mga anak ni Israel. 

At nang makita niya ang isa sa kanila na 
inaalipusta, ay kaniyang ipinagsanggalang siya, at 
ipinaghiganti ang pinipighati, at pinatay ang 
Egipcio: 

At ang isip niya'y napagunawa ng kaniyang mga 
kapatid na ibinigay ng Dios sa kanila ang 
kaligtasan sa pamamagitan ng kamay niya: 
datapuwa't hindi nila napagunawa. 

At nang kinabukasan ay napakita siya sa kanila 
samantalang sila'y nagaaway, at sila'y ibig sana 
niyang payapain, na sinasabi, mga Ginoo, kayo'y 
magkapatid; bakit kayo'y nagaalipustaan? 

Datapuwa't itinulak siya ng umalipusta sa kaniyang 
kapuwa tao, na sinasabi, Sino ang naglagay sa iyo 
na puno at hukom sa amin? 

Ibig mo bagang ako'y patayin mo, na gaya ng 
pagkapatay mo kahapon sa Egipcio? 

At sa salitang ito'y tumakas si Moises, at 
nakipamayan sa lupain ng Midian, na doo'y 
nagkaanak siya ng dalawang lalake. 

At nang maganap ang apat na pung taon, ay napakita 
sa kaniya ang isang anghel sa ilang ng bundok ng 
Sinai, sa ningas ng apoy sa isang mababang punong 
kahoy. 

At nang makita ito ni Moises, ay nanggilalas sa 
tanawin; at nang siya'y lumapit upang pagmasdan, 
ay dumating ang isang tinig ng Panginoon, 

Ako ang Dios ng iyong mga magulang, ang Dios ni 
Abraham, at ni Isaac, at ni Jacob. At si Moises ay 
nanginig at hindi nangahas tumingin. 

At sinabi sa kaniya ng Panginoon, Alisin mo ang 
mga pangyapak sa iyong mga paa: sapagka't ang 
dakong kinatatayuan mo ay lupang banal. 

Totoong nakita ko ang kapighatian ng aking bayang 
nasa Egipto, at narinig ko ang kanilang hibik, at 
ako'y bumaba upang sila'y iligtas: at ngayo'y 
halika, susuguin kita sa Egipto. 

Ang Moises na ito na kanilang itinakuwil, na 
sinasabi, Sino ang sa iyo'y naglagay na puno at 
hukom? ay siyang sinugo ng Dios na maging puno at 
tagapagligtas sa pamamagitan ng kamay ng anghel na 
sa kaniya'y napakita sa mababang punong kahoy. 

Pinatnugutan sila ng taong ito, pagkagawa ng mga 
kababalaghan at mga tanda sa Egipto, at sa dagat 
na Pula, at sa ilang sa loob ng apat na pung taon. 

Ito'y yaong Moises, na nagsabi sa mga anak ni 
Israel, Palilitawin ng Dios sa inyo ang isang 
propeta na gaya ko, mula sa inyong mga kapatid. 

Ito'y yaong naroon sa iglesia sa ilang na kasama 
ang anghel na nagsalita sa kaniya sa bundok ng 
Sinai, at kasama ang ating mga magulang: na siyang 
nagsitanggap ng mga aral na buhay upang ibigay sa 
atin: 

Sa kaniya'y ayaw magsitalima ang ating mga 
magulang, kundi siya'y kanilang itinakuwil, at sa 
kanilang mga puso'y nangagbalik sa Egipto, 

Na sinasabi kay Aaron, Igawa mo kami ng mga dios 
na mangunguna sa amin: sapagka't tungkol dito kay 
Moises, na naglabas sa amin sa lupain ng Egipto, 
ay hindi namin nalalaman kung ano ang nangyari sa 
kaniya. 

At nagsigawa sila nang mga araw na yaon ng isang 
guyang baka, at nagsipaghandog ng hain sa 
diosdiosang yaon, at nangatuwa sa mga gawa ng 
kanilang mga kamay. 

Datapuwa't tumalikod ang Dios, at sila'y 
pinabayaang magsisamba sa hukbo ng langit; gaya ng 
nasusulat sa aklat ng mga propeta, Hinandugan baga 
ninyo ako ng mga hayop na pinatay at mga hain Na 
apat na pung taon sa ilang, Oh angkan ni Israel? 

At dinala ninyo ang tabernakulo ni Moloc, At ang 
bituin ng dios Refan, Ang mga larawang ginawa 
ninyo upang inyong sambahin: At dadalhin ko kayo 
sa dako pa roon ng Babilonia. 

Sumaating mga magulang sa ilang ang tabernakulo ng 
patotoo, ayon sa itinakda ng nagsalita kay Moises, 
na kaniyang gawin yaon alinsunod sa anyong 
kaniyang nakita. 

Na yao'y ipinasok din ng ating mga magulang sa 
kapanahunang ukol, na kasama ni Josue nang sila'y 
magsipasok sa inaari ng mga bansa, na pinalayas ng 
Dios sa harapan ng ating magulang, hanggang sa mga 
araw ni David; 

Na nakasumpong ng biyaya sa paningin ng Dios, at 
huminging makasumpong ng isang tahanang ukol sa 
Dios ni Jacob. 

Datapuwa't iginawa siya ni Salomon ng isang bahay. 

Bagama't ang Kataastaasa'y hindi tumatahan sa mga 
bahay na gawa ng mga kamay; gaya ng sinasabi ng 
propeta, 

Ang langit ay ang aking luklukan, At ang lupa ang 
tungtungan ng aking mga paa: Anong anyo ng bahay 
ang itatayo ninyo sa akin? sabi ng Panginoon: O 
anong dako ang aking pahingahan? 

Hindi baga ginawa ng aking kamay ang lahat ng mga 
bagay na ito? 

Kayong matitigas ang ulo, at di tuli ang puso't 
mga tainga, kayo'y laging nagsisisalangsang sa 
Espiritu Santo: kung ano ang ginawa ng inyong mga 
magulang, ay gayon din naman ang ginagawa ninyo. 

Alin sa mga propeta ang hindi pinagusig ng inyong 
mga magulang? at kanilang pinatay ang 
nangagpahayag ng una ng pagdating ng Matuwid na 
Ito; na sa kaniya'y kayo ngayon ay nangaging mga 
tagapagkanulo at mamamatay-tao; 

Kayo na nagsitanggap ng kautusan ayon sa 
pangangasiwa ng mga anghel, at hindi ninyo 
ginanap. 

Nang marinig nga nila ang mga bagay na ito, ay 
nangasugatan sila sa puso, at siya'y pinagngalitan 
nila ng kanilang mga ngipin. 

Datapuwa't siya, palibhasa'y puspos ng Espiritu 
Santo ay tumitig na maigi sa langit, at nakita 
niya ang kaluwalhatian ng Dios, at si Jesus na 
nakatindig sa kanan ng Dios, 

At nagsabi, Narito, nakikita kong bukas ang mga 
langit, at ang Anak ng tao na nakatindig sa kanan 
ng Dios. 

Datapuwa't sila'y nagsigawan ng malakas na tinig, 
at nangagtakip ng kanilang mga tainga, at 
nangagkaisang siya'y dinaluhong; 

At siya'y kanilang itinapon sa labas ng bayan, at 
binato: at inilagay ng mga saksi ang kanilang mga 
damit sa mga paanan ng isang binata na 
nagngangalang Saulo. 

At kanilang pinagbatuhanan si Esteban, na 
tumatawag sa Panginoon at nagsasabi, Panginoong 
Jesus, tanggapin mo ang aking espiritu. 

At siya'y nanikluhod, at sumigaw ng malakas na 
tinig, Panginoon, huwag mong iparatang sa kanila 
ang kasalanang ito. At pagkasabi niya nito, ay 
nakatulog siya. 

At si Saulo ay sumangayon sa kaniyang pagkamatay. 
At nang araw na yao'y nangyari ang isang malaking 
paguusig laban sa iglesia na nasa Jerusalem; at 
silang lahat ay nagsipangalat sa lahat ng mga dako 
ng Judea at Samaria, maliban na sa mga apostol. 

At inilibing si Esteban ng mga taong masipag sa 
kabanalan, at siya'y tinangisan ng di kawasa. 

Datapuwa't pinuksa ni Saulo ang iglesia, na 
pinapasok ang bahay-bahay, at kinakaladkad ang mga 
lalake't mga babae, at sila'y ipinapasok sa 
bilangguan. 

Ang mga nagsipangalat nga ay nagsipaglakbay, na 
ipinangangaral ang salita. 

At bumaba si Felipe sa bayan ng Samaria, at 
ipinangaral sa kanila ang Cristo. 

At ang mga karamiha'y nangagkakaisang nangakikinig 
sa mga bagay na sinasalita ni Felipe, pagkarinig 
nila, at pagkakita ng mga tanda na ginawa niya. 

Sapagka't sa maraming may mga karumaldumal na 
espiritu, ay nangagsilabas sila, na 
nangagsisisigaw ng malakas na tinig: at maraming 
lumpo, at pilay, ang pinagaling. 

At nagkaroon ng malaking kagalakan sa bayang yaon. 

Datapuwa't may isang tao, na nagngangalang Simon, 
na nang unang panaho'y nanggagaway sa bayan, at 
pinahahanga ang mga tao sa Samaria, at nagsasabing 
siya'y isang dakila: 

Na siyang pinakikinggan nilang lahat, buhat sa 
kaliitliitan hanggang sa kadakidakilaan, na 
sinasabi, Ang taong ito ang siyang kapangyarihan 
ng Dios na tinatawag na Dakila. 

At siya'y pinakinggan nila, sapagka't mahabang 
panahong pinahahanga niya sila ng kaniyang mga 
panggagaway. 

Datapuwa't nang magsipaniwala sila kay Felipe na 
nangangaral ng mabubuting balita tungkol sa 
kaharian ng Dios at sa pangalan ni Jesucristo, ay 
nangabautismuhan ang mga lalake't mga babae. 

At si Simon man ay naniwala rin: at nang 
mabautismuhan na, ay nanatili siyang kasama ni 
Felipe; at nang makakita ng mga tanda at ng mga 
dakilang himalang ginawa, ay napahanga siya. 

Nang mabalitaan nga ng mga apostol na nangasa 
Jerusalem na tinanggap ng Samaria ang salita ng 
Dios, ay sinugo nila sa kanila si Pedro at si 
Juan: 

Na nang sila'y makalusong, ay ipinanalangin nila 
sila, upang kanilang tanggapin ang Espiritu Santo. 

Sapagka't ito'y hindi pa bumababa sa kanino man sa 
kanila: kundi sila'y nangabautismuhan lamang sa 
pangalan ng Panginoong Jesus. 

Nang magkagayo'y ipinatong sa kanila ang kanilang 
mga kamay, at kanilang tinanggap ang Espiritu 
Santo. 

Nang makita nga ni Simon na sa pamamagitan ng 
pagpapatong ng mga kamay ng mga apostol ay 
ibinigay ang Espiritu Santo, ay inalok niya sila 
ng salapi, 

Na sinasabi, Bigyan naman ninyo ako ng 
kapangyarihang ito, upang sinomang patungan ko ng 
aking mga kamay, ay tumanggap ng Espiritu Santo. 

Datapuwa't sinabi sa kaniya ni Pedro, Ang iyong 
salapi'y mapahamak na kasama mo, sapagka't inisip 
mong tamuhin ang kaloob ng Dios sa pamamagitan ng 
salapi. 

Wala kang bahagi ni kapalaran man sa bagay na ito: 
sapagka't ang puso mo'y hindi matuwid sa harap ng 
Dios. 

Magsisi ka nga sa kasamaan mong ito, at manalangin 
ka sa Panginoon, baka sakaling ipatawad sa iyo ang 
pagiisip ng iyong puso. 

Sapagka't nakikita kong ikaw ay nasa apdo ng 
kapaitan at sa tali ng katampalasanan. 

At sumagot si Simon at sinabi, Ipanalangin ninyo 
ako sa Panginoon, upang huwag mangyari sa akin ang 
alin mang bagay sa mga sinasabi ninyo. 

Sila nga, nang makapagpatotoo at masabi na nila 
ang salita ng Panginoon, ay nangagbalik sa 
Jerusalem, at ipinangaral ang evangelio sa 
maraming nayon ng mga Samaritano. 

Datapuwa't nagsalita kay Felipe ang isang anghel 
ng Panginoon, na nagsasabi, Magtindig ka, at ikaw 
ay pumaroon sa dakong timugan, sa daang palusong 
mula sa Jerusalem hanggang sa Gaza: na ito'y 
ilang. 

At siya'y nagtindig at yumaon: at narito, ang 
isang lalaking taga Etiopia, isang bating na may 
dakilang kapamahalaan na sakop ni Candace, reina 
ng mga Etiope, na siyang namamahala ng lahat 
niyang kayamanan, at siya'y naparoon sa Jerusalem 
upang sumamba; 

At siya'y pabalik at nakaupo sa kaniyang karo, at 
binabasa ang propeta Isaias. 

At sinabi kay Felipe ng Espiritu, Lumapit ka, at 
makisama sa karong ito. 

At tumakbo si Felipeng patungo sa kaniya, at 
napakinggan niyang binabasa si Isaias na propeta, 
at sinabi, Nauunawa mo baga ang binabasa mo? 

At sinabi niya, Paanong magagawa ko, maliban nang 
may pumatnubay sa aking sinoman? At pinakiusapan 
niya si Felipe na pumanhik at maupong kasama niya. 

Ang dako nga ng kasulatan na binabasa niya ay ito, 
Siya'y gaya ng tupa na dinala sa patayan; At kung 
paanong hindi umimik ang kordero sa harap ng 
manggugupit sa kaniya, Gayon din hindi niya 
binubuka ang kaniyang bibig: 

Sa kaniyang pagpapakababa'y inalis ang kaniyang 
paghuhukom. Sino ang maghahayag ng kaniyang lahi? 
Sapagka't inalis sa lupa ang kaniyang buhay. 

At sumagot ang bating kay Felipe, at sinabi, 
Ipinamamanhik ko sa iyo, kanino sinasabi ng 
propeta ito? sa kaniya bagang sarili, o sa alin 
mang iba? 

At binuka ni Felipe ang kaniyang bibig, at 
pagpapasimula sa kasulatang ito, ay ipinangaral sa 
kaniya si Jesus. 

At sa pagpapatuloy sa daan, ay nagsidating sila sa 
dakong may tubig; at sinabi ng bating, Narito, ang 
tubig; ano ang nakahahadlang upang ako'y 
mabautismuhan? 

At sinabi ni Felipe Kung nanampalataya ka ng buong 
puso ay mangyayari. At sumagot siya at sinabi: 
Sumasampalataya ako na si Jesu-Cristo ay Anak ng 
Dios. 

At ipinagutos niyang itigil ang karo: at sila'y 
kapuwa lumusong sa tubig, si Felipe at ang bating; 
at kaniyang binautismuhan siya. 

At nang magsiahon sila sa tubig, ay inagaw si 
Felipe ng Espiritu ng Panginoon; at hindi na siya 
nakita ng bating, sapagka't ipinagpatuloy niya ang 
kaniyang lakad na natutuwa. 

Nguni't nasumpungan si Felipe sa Azoto: at sa 
pagdadaan ay ipinangaral niya ang evangelio sa 
lahat ng mga bayan, hanggang sa dumating siya sa 
Cesarea. 

Datapuwa't si Saulo, na sumisilakbo pa ng mga 
pagbabanta at pagpatay laban sa mga alagad ng 
Panginoon, ay naparoon sa dakilang saserdote, 

At humingi sa kaniya ng mga sulat sa Damasco sa 
mga sinagoga, upang kung siya'y makasumpong ng 
sinoman sa mga nasa Daan, maging mga lalake o mga 
babae, ay kaniya silang madalang gapos sa 
Jerusalem. 

At sa kaniyang paglalakad, ay nangyari na siya'y 
malapit sa Damasco: at pagdaka'y nagliwanag sa 
palibot niya ang isang ilaw mula sa langit: 

At siya'y nasubasob sa lupa, at nakarinig ng isang 
tinig na sa kaniya'y nagsasabi, Saulo, Saulo, 
bakit mo ako pinaguusig? 

At sinabi niya, Sino ka baga, Panginoon? At sinabi 
niya, Ako'y si Jesus na iyong pinaguusig: 

Nguni't magtindig ka, at ikaw ay pumasok sa bayan, 
at sasalitain sa iyo ang dapat mong gawin. 

At ang mga taong kasama niya sa paglalakad ay 
nangatilihan na hindi makapagsalita, na naririnig 
ang tinig, datapuwa't walang nakikitang sinoman. 

At nagtindig sa lupa si Saulo; at pagkadilat ng 
kaniyang mga mata, ay di siya nakakita ng anoman; 
at kanilang inakay siya sa kamay at ipinasok siya 
sa Damasco. 

At siya'y tatlong araw na walang paningin, at 
hindi kumain ni uminom man. 

Ngayon nga'y may isang alagad sa Damasco, na 
nagngangalang Ananias; at sinabi sa kaniya ng 
Panginoon sa pangitain, Ananias. At sinabi niya, 
Narito ako, Panginoon. 

At sinabi sa kaniya ng Panginoon, Magtindig ka, at 
pumaroon sa lansangang tinatawag na Matuwid, at 
ipagtanong mo sa bahay ni Judas ang isa na 
nagngangalang Saulo, lalaking taga Tarso: 
sapagka't narito, siya'y nananalangin; 

At nakita niya ang isang lalaking nagngangalang 
Ananias na pumapasok, at ipinapatong ang kaniyang 
mga kamay sa kaniya, upang tanggapin niya ang 
kaniyang paningin. 

Nguni't sumagot si Ananias, Panginoon, nabalitaan 
ko sa marami ang tungkol sa taong ito, kung gaano 
karaming kasamaan ang ginawa niya sa iyong mga 
banal sa Jerusalem: 

At dito siya'y may kapahintulutan ng mga pangulong 
saserdote na gapusin ang lahat ng mga nagsisitawag 
sa iyong pangalan. 

Datapuwa't sinabi sa kaniya ng Panginoon, Pumaroon 
ka: sapagka't siya'y sisidlang hirang sa akin, 
upang dalhin ang aking pangalan sa harapan ng mga 
Gentil at ng mga hari, at ng mga anak ni Israel: 

Sapagka't sa kaniya'y aking ipakikilala kung gaano 
karaming mga bagay ang dapat niyang tiisin dahil 
sa aking pangalan. 

At umalis si Ananias at pumasok sa bahay; at 
ipinatong ang kaniyang mga kamay sa kaniya na 
sinabi, Kapatid na Saulo, ang Panginoon, sa 
makatuwid baga'y si Jesus, na sa iyo'y napakita sa 
daan na iyong pinanggalingan, ay nagsugo sa akin, 
upang tanggapin mo ang iyong paningin, at mapuspos 
ka ng Espiritu Santo. 

At pagdaka'y nangalaglag mula sa kaniyang mga mata 
ang mga parang kaliskis, at tinanggap niya ang 
kaniyang paningin; at siya'y nagtindig at siya'y 
binautismuhan; 

At siya'y kumain at lumakas. At siya'y nakisamang 
ilang araw sa mga alagad na nangasa Damasco. 

At pagdaka'y kaniyang itinanyag sa mga sinagoga si 
Jesus, na siya ang Anak ng Dios. 

At ang lahat ng sa kaniya'y nakarinig ay namangha, 
at nangagsabi, Hindi baga ito yaong sa Jerusalem 
ay lumipol sa mga nagsitawag sa pangalang ito? at 
sa ganitong nasa ay naparito siya, upang sila'y 
dalhing gapos sa harap ng mga pangulong saserdote. 

Datapuwa't lalo nang lumakas ang loob ni Saulo, at 
nilito ang mga Judio na nangananahan sa Damasco, 
na pinatutunayan na ito ang Cristo. 

At nang maganap ang maraming mga araw, ay 
nangagsanggunian ang mga Judio upang siya'y 
patayin: 

Datapuwa't napagtalastas ni Saulo ang kanilang 
banta. At kanilang binantayan naman ang mga 
pintuang daan sa araw at gabi upang siya'y 
kanilang patayin: 

Nguni't kinuha siya sa gabi ng kaniyang mga 
alagad, at siya'y ibinaba sa kuta na siya'y 
inihugos na nasa isang balaong. 

At nang siya'y dumating sa Jerusalem, ay 
pinagsikapan niyang makipisan sa mga alagad: at 
silang lahat ay nangatakot sa kaniya, sa di 
paniniwala na siya'y alagad, 

Datapuwa't kinuha siya ni Bernabe, at siya'y 
iniharap sa mga apostol, at sa kanila'y isinaysay 
kung paanong nakita niya sa daan ang Panginoon, at 
kinausap siya, at kung paanong siya'y nangaral sa 
Damasco na may katapangan sa pangalan ni Jesus. 

At siya'y kasamasama nila, na pumapasok at 
lumalabas sa Jerusalem, 

Na nangangaral na may katapangan sa pangalan ng 
Panginoon: at siya'y nagsalita at nakipagtuligsaan 
sa mga Greco-Judio; datapuwa't pinagpipilitan 
nilang siya'y mapatay. 

At nang maalaman ito ng mga kapatid, ay inihatid 
nila siya sa Cesarea, at siya'y sinugo nila sa 
Tarso. 

Sa gayo'y nagkaroon ng kapayapaan ang iglesia sa 
buong Judea at Galilea at Samaria palibhasa'y 
pinagtibay; at, sa paglakad na may takot sa 
Panginoon at may kaaliwan ng Espiritu Santo, ay 
nagsisidami. 

At nangyari, na sa paglalakad ni Pedro sa lahat ng 
dako, siya'y naparoon naman sa mga banal na 
nangananahan sa Lidda. 

At doo'y natagpuan niya ang isang lalake na 
nagngangalang Eneas, na walo nang taong 
sumasabanig; sapagka't siya'y lumpo. 

At sinabi sa kaniya ni Pedro, Eneas, pinagagaling 
ka ni Jesucristo: magtindig ka, at husayin mo ang 
iyong higaan. At pagdaka'y nagtindig siya. 

At siya'y nakita ng lahat ng mga nangananahan sa 
Lidda at sa Sarona, at sila'y nangagbalik-loob sa 
Panginoon. 

Ngayon ay may isang alagad sa Joppe na 
nagngangalang Tabita, na ang kahuluga'y Dorcas: 
ang babaing ito'y puspos ng mabubuting gawa at ng 
pagkaawang gawa na kaniyang ginagawa. 

At nangyari nang mga araw na yaon, na siya'y 
nagkasakit, at namatay: at nang siya'y mahugasan 
na nila, ay kanilang ibinurol siya sa isang silid 
sa itaas. 

At sapagka't malapit ang Lidda sa Joppe, 
pagkabalita ng mga alagad na si Pedro ay naroroon, 
ay nangagsugo sa kaniya ng dalawa katao, na 
ipinamamanhik sa kaniya, Huwag kang magluwat ng 
pagparito sa amin. 

At nagtindig si Pedro at sumama sa kanila. At 
pagdating niya, ay inihatid nila sa silid sa 
itaas: at siya'y niligid ng lahat ng mga babaing 
bao, na nagsisitangis, at ipinakikita ang mga 
tunika at ang mga damit na ginawa ni Dorcas, nang 
ito'y kasama pa nila. 

Datapuwa't pinalabas silang lahat ni Pedro, at 
lumuhod, at nanalangin; at pagbaling sa bangkay ay 
kaniyang sinabi, Tabita, magbangon ka. At iminulat 
niya ang kaniyang mga mata, at nang makita niya si 
Pedro, ay naupo siya. 

At iniabot ni Pedro sa kaniya ang kaniyang kamay, 
at siya'y itinindig; at tinawag ang mga banal at 
ang mga babaing bao, at siya'y iniharap niyang 
buhay. 

At ito'y nabansag sa buong Joppe: at marami ang 
mga nagsisampalataya sa Panginoon. 

At nangyari, na siya'y nanahang maraming mga araw 
sa Joppe, na kasama ni Simong mangluluto ng balat. 

At may isang lalake nga sa Cesarea, na 
nagngangalang Cornelio, senturion ng pulutong na 
tinatawag na pulutong Italiano. 

Isang taong masipag sa kabanalan at matatakutin sa 
Dios siya at ang buong sangbahayan at naglimos ng 
marami sa mga tao, at laging nananalangin sa Dios. 

Nakita niyang maliwanag, sa isang pangitain, nang 
may oras na ikasiyam ng araw, na pumapasok na 
patungo sa kaniya ang isang anghel ng Dios, at 
nagsasabi sa kaniya, Cornelio. 

At siya, sa pagtitig niya sa kaniya, at sa 
pagkatakot niya, ay nagsabi, Ano ito, Panginoon? 
At sinabi niya sa kaniya, Ang mga panalangin mo at 
ang iyong mga paglilimos ay nangapailanglang na 
isang alaala sa harapan ng Dios. 

At ngayo'y magsugo ka ng mga tao sa Joppe, at 
ipagsama mo yaong Simon, na may pamagat na Pedro; 

Siya'y nanunuluyan sa isa na Simong mangluluto ng 
balat, na ang kaniyang bahay ay nasa tabi ng 
dagat. 

At nang umalis ang anghel na sa kaniya'y 
nagsalita, ay tumawag siya ng dalawa sa kaniyang 
mga alila, at ng isang kawal na masipag sa 
kabanalan sa mga nagsisipaglingkod sa kaniyang 
parati; 

At nang maisaysay na sa kanila ang lahat ng mga 
bagay, sila'y sinugo niya sa Joppe. 

Nang kinabukasan nga samantalang sila'y patuloy sa 
kanilang paglalakad, at nang malapit na sa bayan, 
si Pedro ay umakyat sa ibabaw ng bahay upang 
manalangin, nang may oras na ikaanim; 

At siya'y nagutom at nagnais kumain: datapuwa't 
samantalang nangaghahanda sila, ay nawalan siya ng 
diwa; 

At nakita niyang bukas ang langit, at may isang 
sisidlang bumababa, gaya ng isang malapad na 
kumot, na nakabitin sa apat na panulok na bumababa 
sa lupa: 

Na doo'y naroroon ang lahat ng uri ng mga hayop na 
may apat na paa at ang mga nagsisigapang sa lupa 
at ang mga ibon sa langit. 

At dumating sa kaniya ang isang tinig, Magtindig 
ka, Pedro; magpatay ka at kumain. 

Datapuwa't sinabi ni Pedro, Hindi maaari, 
Panginoon; sapagka't kailan ma'y hindi ako kumain 
ng anomang bagay na marumi at karumaldumal. 

At muling dumating sa kaniya ang tinig sa ikalawa, 
Ang nilinis ng Dios, ay huwag mong ipalagay na 
marumi. 

At ito'y nangyaring makaitlo: at pagdaka'y binatak 
sa langit ang sisidlan. 

Samantalang natitilihang totoo si Pedro sa 
kaniyang sarili, kung ano ang kahulugan ng 
pangitaing kaniyang nakita, narito, ang mga taong 
sinugo ni Cornelio, nang maipagtanong ang bahay ni 
Simon, ay nangagsitayo sa harapan ng pintuan. 

At nangagsitawag at nangagtanong kung si Simon, na 
pinamagatang Pedro, ay nanunuluyan doon. 

At samantalang iniisip ni Pedro ang tungkol sa 
pangitain, ay sinabi sa kaniya ng Espiritu, 
Narito, hinahanap ka ng tatlong tao. 

Datapuwa't magtindig ka, at manaog ka, at sumama 
ka sa kanila, na huwag kang magalinlangan ng 
anoman: sapagka't sila'y aking sinugo. 

At pinanaog ni Pedro ang mga tao, at sinabi, 
Narito, ako ang hinahanap ninyo: ano baga ang 
dahil ng inyong ipinarito? 

At sinabi nila, Ang senturiong si Cornelio, na 
taong matuwid at matatakutin sa Dios, at may 
mabuting patotoo ng buong bansa ng mga Judio, ay 
pinagpaunawaan ng Dios sa pamamagitan ng isang 
banal na anghel na ikaw ay paparoonin sa kaniyang 
bahay, at upang makarinig sa iyo ng mga salita. 

Kaya't sila'y pinapasok at pinatuloy sila. At nang 
kinabukasa'y nagbangon siya at umalis na kasama 
nila, at siya'y sinamahan ng ilang kapatid na mula 
sa Joppe. 

At nang kinabukasa'y nagsipasok sila sa Cesarea. 
At sila'y hinihintay ni Cornelio, na tinipon nito 
ang kaniyang kamaganakan at ang kaniyang mga 
kaibigang minamahal. 

At nangyari, na pagpasok ni Pedro, ay sinalubong 
siya ni Cornelio, at nagpatirapa sa kaniyang 
paanan, at siya'y sinamba. 

Datapuwa't itinindig siya ni Pedro, na sinasabi, 
Magtindig ka; ako man ay tao rin. 

At sa pakikipagsalitaan niya sa kaniya, ay pumasok 
siya, at kaniyang naratnan ang maraming 
nangagkakatipon: 

At sinabi niya sa kanila, Nalalaman ninyo na hindi 
matuwid sa isang taong Judio na makisama lumapit 
sa isang taga ibang bansa; at gayon ma'y 
ipinakilala sa akin ng Dios, na sinomang tao'y 
huwag kong tawaging marumi o karumaldumal: 

Dahil din dito'y naparito akong hindi tumutol ng 
anoman, nang ako'y ipasundo. Itinatanong ko nga 
kung sa anong kadahilanan ipinasundo ninyo ako. 

At sinabi ni Cornelio, May apat nang araw, 
hanggang sa oras na ito, na aking ginaganap ang 
pananalangin sa oras na ikasiyam sa bahay ko; at 
narito, tumindig sa harapan ko ang isang lalake na 
may pananamit na nagniningning, 

At sinabi, Cornelio, dininig ang dalangin mo, at 
ang iyong mga paglilimos ay inaalaala sa paningin 
ng Dios. 

Magsugo ka nga sa Joppe, at ipatawag mo si Simon, 
na pinamagatang Pedro; siya'y nanunuluyan sa bahay 
ni Simong mangluluto ng balat, na nasa tabi ng 
dagat. 

Pagdaka nga'y nagsugo ako sa iyo; at mabuti ang 
ginawa mo't naparito ka. Ngayon nga'y kaming lahat 
ay nangaririto sa paningin ng Dios, upang dinggin 
ang lahat ng mga bagay na sa iyo'y ipinagutos ng 
Panginoon. 

At binuka ni Pedro ang kaniyang bibig, at sinabi, 
Tunay ngang natatalastas ko na hindi nagtatangi 
ang Dios ng mga tao: 

Kundi sa bawa't bansa siya na may takot sa kaniya, 
at gumagawa ng katuwiran, ay kalugodlugod sa 
kaniya. 

Ang salita na kaniyang ipinadala sa mga anak ni 
Israel, na ipinangangaral ang evangelio ng 
kapayapaan sa pamamagitan ni Jesucristo (siya'y 
Panginoon ng lahat:) 

Talastas ninyo ang salitang ito na nahayag sa 
buong Judea, magbuhat sa Galilea, pagkatapos ng 
bautismo na ipinangaral ni Juan; 

Sa makatuwid baga'y si Jesus na taga Nazaret, kung 
paanong siya'y pinahiran ng Dios ng Espiritu Santo 
at ng kapangyarihan: na naglilibot na gumagawa ng 
mabuti, at nagpapagaling sa lahat ng mga 
pinahihirapan ng diablo; sapagka't sumasa kaniya 
ang Dios. 

At mga saksi kami sa lahat ng mga bagay na ginawa 
niya sa lupain ng mga Judio, at sa Jerusalem; na 
siya nama'y kanilang pinatay, na siya'y ibinitin 
sa isang punong kahoy. 

Siya'y muling binuhay ng Dios nang ikatlong araw, 
at siya'y itinalagang mahayag. 

Hindi sa buong bayan, kundi sa mga saksi na 
hinirang ng Dios nang una, sa makatuwid baga'y sa 
amin, na nagsikain at nagsiinom na kasalo niya, 
pagkatapos na siya'y muling mabuhay sa mga patay. 

At sa ami'y ipinagbilin niya na magsipangaral kami 
sa bayan, at saksihan na siya ang itinalaga ng 
Dios na maging Hukom ng mga buhay at ng mga patay. 

Siya ang pinatotohanan ng lahat ng mga propeta, na 
ang bawa't sumasampalataya sa kaniya ay magkakamit 
ng kapatawaran sa mga kasalanan sa pamamagitan ng 
kaniyang pangalan. 

Samantalang nagsasalita pa si Pedro ng mga 
salitang ito, ay bumaba ang Espiritu Santo sa 
lahat ng nangakikinig ng salita. 

At silang sa pagtutuli na nagsisampalataya ay 
nangamanghang lahat na nagsiparoong kasama ni 
Pedro, sapagka't ibinuhos din naman sa mga Gentil 
ang kaloob na Espiritu Santo. 

Sapagka't nangarinig nilang nangagsasalita ang mga 
ito ng mga wika, at nangagpupuri sa Dios. Nang 
magkagayo'y sumagot si Pedro, 

Mangyayari bagang hadlangan ng sinoman ang tubig, 
upang huwag mangabautismuhan itong mga 
nagsitanggap ng Espiritu Santo na gaya naman 
natin? 

At inutusan niya sila na magsipagbautismo sa 
pangalan ni Jesucristo. Nang magkagayo'y kanilang 
ipinamanhik sa kaniya na matirang mga ilang araw. 

Nabalitaan nga ng mga apostol at ng mga kapatid na 
nangasa Judea na nagsitanggap din naman ang mga 
Gentil ng salita ng Dios. 

At nang umahon si Pedro sa Jerusalem, ay 
nakipagtalo sa kaniya ang mga sa pagtutuli, 

Na nagsisipagsabi, Nakisalamuha ka sa mga taong 
hindi tuli, at kumain kang kasalo nila. 

Datapuwa't si Pedro ay nagpasimula, at ang 
kadahilanan ay isinaysay sa kanilang sunodsunod na 
sinasabi, 

Ako'y nananalangin sa bayan ng Joppe: at sa 
kawalan ng diwa'y nakakita ako ng isang pangitain, 
na may isang sisidlang bumababa, na gaya ng isang 
malapad na kumot, na inihuhugos mula sa langit na 
nakabitin sa apat na sulok; at dumating hanggang 
sa akin: 

At nang yao'y aking titigan, ay pinagwari ko, at 
aking nakita ang mga hayop na may apat na paa sa 
lupa at mga hayop na ganid at ang mga 
nagsisigapang at mga ibon sa langit. 

At nakarinig din naman ako ng isang tinig na 
nagsasabi sa akin, Magtindig ka, Pedro; magpatay 
ka at kumain. 

Datapuwa't sinabi ko, Hindi maaari, Panginoon: 
sapagka't kailan man ay walang anomang pumasok sa 
aking bibig na marumi o karumaldumal. 

Nguni't sumagot na ikalawa ang tinig mula sa 
langit, Ang nilinis ng Dios, ay huwag mong 
ipalagay na marumi. 

At ito'y nangyaring makaitlo: at muling binatak 
ang lahat sa langit. 

At narito, pagdaka'y nangagsitayo sa tapat ng 
bahay na aming kinaroroonan, ang tatlong lalake na 
mga sinugo sa akin buhat sa Cesarea. 

At iniutos sa akin ng Espiritu na ako'y sumama sa 
kanila, na huwag magtangi. At nagsisama naman sa 
akin itong anim na kapatid; at nagsipasok kami sa 
bahay ng lalaking yaon: 

At kaniyang isinaysay sa amin kung paanong nakita 
niya ang anghel na nakatindig sa kaniyang bahay, 
at nagsasabi, Magsugo ka sa Joppe, at ipagsama mo 
si Simon, na may pamagat na Pedro; 

Na siyang magsasaysay sa iyo ng mga salita, na 
ikaliligtas mo, ikaw at ng buong sangbahayan mo. 

At nang ako'y magpasimulang magsalita, ay bumaba 
sa kanila ang Espiritu Santo, na gaya naman ng 
pagbaba sa atin nang una. 

At naalaala ko ang salita ng Panginoon, kung 
paanong sinabi niya, Tunay na si Juan ay 
nagbautismo ng tubig; datapuwa't kayo'y 
babautismuhan sa Espiritu Santo. 

Kung ibinigay nga sa kanila ng Dios ang gayon ding 
kaloob na gaya naman ng kaniyang ibinigay sa atin, 
nang tayo'y nagsisisampalataya sa Panginoong 
Jesucristo, sino baga ako, na makahahadlang sa 
Dios? 

At nang marinig nila ang mga bagay na ito, ay 
nagsitahimik sila, at niluwalhati ang Dios, na 
sinasabi, Kung gayo'y binigyan din naman ng Dios 
ang mga Gentil ng pagsisisi sa ikabubuhay. 

Yaon ngang nagsipangalat sa ibang lupain dahil sa 
kapighatian na nangyari tungkol kay Esteban ay 
nangaglakbay hanggang sa Fenicia, at sa Chipre, at 
sa Antioquia, na hindi nagsaysay kanino man ng 
salita kundi sa mga Judio lamang. 

Datapuwa't may ilan sa kanila, mga taong taga 
Chipre at taga Cirene, na, nang sila'y magsidating 
sa Antioquia, ay nangagsalita naman sa mga Griego, 
na ipinangangaral ang Panginoong Jesus. 

At sumasa kanila ang kamay ng Panginoon: at ang 
lubhang marami sa nagsisisampalataya ay 
nangagbalik-loob sa Panginoon. 

At dumating ang balita tungkol sa kanila sa mga 
tainga ng iglesia na nasa Jerusalem: at kanilang 
sinugo si Bernabe hanggang sa Antioquia: 

Na, nang siya'y dumating, at makita ang biyaya ng 
Dios, ay nagalak; at kaniyang inaralan ang lahat, 
na sa kapasiyahan ng puso ay magsipanatili sa 
Panginoon: 

Sapagka't siya'y lalaking mabuti, at puspos ng 
Espiritu Santo at ng pananampalataya: at maraming 
tao ang nangaparagdag sa Panginoon. 

At siya'y naparoon sa Tarso upang hanapin si 
Saulo; 

At nang siya'y kaniyang masumpungan ay kaniyang 
dinala siya sa Antioquia. At nangyari, na sa buong 
isang taon sila'y nakisama sa iglesia, at 
nagsipagturo sa maraming tao; at ang mga alagad ay 
pinasimulang tawaging mga Cristiano, sa Antioquia. 

Nang mga araw ngang ito ay may lumusong sa 
Antioquia na mga propetang galing sa Jerusalem. 

At nagtindig ang isa sa kanila na nagngangalang 
Agabo, at ipinaalam sa pamamagitan ng Espiritu na 
magkakagutom ng malaki sa buong sanglibutan: na 
nangyari nang mga kaarawan ni Claudio. 

At ang mga alagad, ayon sa kaya ng bawa't isa, ay 
nangagpasiyang magpadala ng saklolo sa mga kapatid 
na nangananahan sa Judea: 

Na siya nga nilang ginawa, na ipinadala nila sa 
mga matanda sa pamamagitan ng kamay ni Bernabe at 
ni Saulo. 

Nang panahon ngang yaon ay iniunat ni Herodes ang 
kaniyang mga kamay upang pahirapan ang ilan sa 
iglesia. 

At pinatay niya sa tabak si Santiago na kapatid ni 
Juan. 

At nang makita niya na ito'y ikinatutuwa ng mga 
Judio, ay kaniya namang ipinagpatuloy na hulihin 
si Pedro. At noo'y mga araw ng mga tinapay na 
walang lebadura. 

At nang siya'y mahuli na niya, ay kaniyang 
inilagay siya sa bilangguan at siya'y ibinigay sa 
apat na tigaapat na kawal upang siya'y bantayan; 
na inaakalang siya'y iharap sa bayan pagkatapos ng 
Paskua. 

Kaya nga't si Pedro ay iningatan sa bilangguan: 
datapuwa't ang iglesia ay maningas na dumalangin 
sa Dios patungkol sa kaniya. 

At nang siya'y malapit nang ilabas ni Herodes, 
nang gabi ring yaon ay natutulog si Pedro sa gitna 
ng dalawang kawal, na nagagapos ng dalawang 
tanikala: at ang mga bantay sa harap ng pintuan ay 
nangagbabantay ng bilangguan. 

At narito, tumayo sa tabi niya ang isang anghel ng 
Panginoon, at lumiwanag ang isang ilaw sa silid na 
kulungan: at tinapik si Pedro sa tagiliran, at 
siya'y ginising, na sinasabi, Magbangon kang 
madali. At nangalaglag ang kaniyang mga tanikala 
sa kaniyang mga kamay. 

At sinabi sa kaniya ng anghel, Magbigkis ka, at 
itali mo ang iyong mga pangyapak. At gayon ang 
ginawa niya. At sinabi niya sa kaniya. Isuot mo sa 
iyo ang damit mo, at sumunod ka sa akin. 

At siya'y lumabas, at sumunod; at hindi niya 
nalalaman kung tunay ang ginawa ng anghel kundi 
ang isip niya'y nakakita siya ng isang pangitain. 

At nang kanilang maraanan na ang una at ang 
pangalawang bantay, ay nagsirating sila sa 
pintuang-bakal na patungo sa bayan; na kusang 
nabuksan sa kanila: at sila'y nagsilabas, at 
nangagpatuloy sa isang lansangan; at pagdaka'y 
humiwalay sa kaniya ang anghel. 

At nang si Pedro ay pagsaulian ng isip, ay 
kaniyang sinabi, Ngayo'y nalalaman kong sa 
katotohanan ay sinugo ng Panginoon ang kaniyang 
anghel at iniligtas ako sa kamay ni Herodes at sa 
buong pagasa ng bayan ng mga Judio. 

At nang siya'y makapagnilay na, ay naparoon siya 
sa bahay ni Maria na ina ni Juan na may pamagat na 
Marcos; na kinaroroonan ng maraming 
nangagkakatipon at nagsisipanalangin. 

At nang siya'y tumuktok sa pintuang-daan, ay 
lumabas upang sumagot, ang isang dalagang 
nagngangalang Rode. 

At nang makilala niya ang tinig ni Pedro, sa 
tuwa'y hindi niya binuksan ang pintuan, kundi 
nagtakbo sa loob, ipinagbigay-alam na nakatayo si 
Pedro sa harap ng pintuan. 

At kanilang sinabi sa kaniya, Nauulol ka. 
Datapuwa't buong tiwala niyang pinatunayan na 
gayon nga. At kanilang sinabi, na yao'y kaniyang 
anghel. 

Datapuwa't nanatili si Pedro nang pagtuktok: at 
nang kanilang buksan, ay nakita nila siya, at 
sila'y nangamangha. 

Datapuwa't siya, nang mahudyatan sila ng kaniyang 
kamay na sila'y tumahimik, ay isinaysay sa kanila 
kung paanong inilabas siya ng Panginoon sa 
bilangguan. At sinabi niya, Ipagbigay-alam ninyo 
ang mga bagay na ito kay Santiago, at sa mga 
kapatid. At siya'y umalis, at napasa ibang dako. 

Nang maguumaga na ay hindi kakaunti ang kaguluhang 
nangyari sa mga kawal, tungkol sa kung anong 
nangyari kay Pedro. 

At nang siya'y maipahanap na ni Herodes, at hindi 
siya nasumpungan, ay siniyasat niya ang mga 
bantay, at ipinagutos na sila'y patayin. At siya 
buhat sa Judea ay lumusong sa Cesarea, at doon 
tumira. 

At galit na galit nga si Herodes sa mga taga Tiro 
at taga Sidon: at sila'y nangagkaisang pumaroon sa 
kaniya, at, nang makaibigan na nila si Blasto na 
katiwala ng hari, ay kanilang ipinamanhik ang 
pagkakasundo, sapagka't ang lupain nila'y 
pinakakain ng lupain ng hari. 

At isang takdang araw ay nagsuot si Herodes ng 
damit-hari, at naupo sa luklukan, at sa kanila'y 
tumalumpati. 

At ang bayan ay sumigaw, Tinig ng dios, at hindi 
ng tao. 

At pagdaka'y sinaktan siya ng isang anghel ng 
Panginoon, sapagka't hindi niya ibinigay ang 
kaluwalhatian sa Dios: at siya'y kinain ng mga 
uod, at nalagot ang hininga. 

Datapuwa't lumago ang salita ng Dios at dumami. 

At nagbalik na galing sa Jerusalem si Bernabe at 
si Saulo, nang maganap na nila ang kanilang 
ministerio, na kanilang isinama si Juan na may 
pamagat na Marcos. 

Sa iglesia nga na nasa Antioquia ay may mga 
propeta at mga guro, si Bernabe, at si Simeon na 
tinatawag na Niger, at si Lucio na taga Cirene, at 
si Manaen na kapatid sa gatas ni Herodes na 
tetrarka, at si Saulo. 

At nang sila'y nagsisipaglingkod sa Panginoon, at 
nangagaayuno, ay sinabi ng Espiritu Santo, Ibukod 
ninyo sa akin si Bernabe at si Saulo sa gawaing 
itinawag ko sa kanila. 

Nang magkagayon, nang sila'y makapagayuno na at 
makapanalangin at maipatong ang mga kamay nila sa 
kanila, ay kanilang pinayaon sila. 

Sila nga, palibhasa'y sinugo ng Espiritu Santo, ay 
nagsilusong sa Seleucia; at buhat doo'y 
nangaglayag hanggang sa Chipre. 

At nang sila'y nasasa Salamina, ay kanilang 
ipinangaral ang salita ng Dios sa mga sinagoga ng 
mga Judio: at kanila namang katulong si Juan. 

At nang kanilang matahak na ang buong pulo 
hanggang sa Pafos, ay nakasumpong sila ng isang 
manggagaway, bulaang propeta, Judio, na ang 
kaniyang pangalan ay Bar-Jesus; 

Na kasama ng proconsul, Sergio Paulo, lalaking 
matalino. Ito rin ang nagpatawag kay Bernabe at 
kay Saulo, at minimithing mapakinggan ang salita 
ng Dios. 

Datapuwa't si Elimas na manggagaway (sapagka't 
ganito nga ang pakahulugan sa kaniyang pangalan) 
ay humadlang sa kanila, na pinagsisikapang 
ihiwalay sa pananampalataya ang proconsul. 

Datapuwa't si Saulo, na tinatawag ding Pablo, na 
puspos ng Espiritu Santo, ay itinitig sa kaniya 
ang kaniyang mga mata, 

At sinabi, Oh puspos ng lahat ng karayaan at ng 
lahat ng kasamaan, ikaw na anak ng diablo, ikaw na 
kaaway ng lahat ng katuwiran, hindi ka baga 
titigil ng pagpapasama sa mga daang matuwid ng 
Panginoon? 

At ngayon, narito, nasa iyo ang kamay ng 
Panginoon, at mabubulag ka, na hindi mo makikita 
ang araw na kaunting panahon. At pagdaka'y nahulog 
sa kaniya ang isang ulap at ang isang kadiliman; 
at siya'y nagpalibot na humahanap ng sa kaniya'y 
aakay sa kamay. 

Nang magkagayon, pagkakita ng proconsul sa 
nangyari, ay nanampalataya, na nanggigilalas sa 
aral ng Panginoon. 

Nagsitulak nga sa Pafos si Pablo at ang kaniyang 
mga kasama, at sumadsad sa Perga ng Pamfilia: at 
humiwalay sa kanila si Juan at nagbalik sa 
Jerusalem. 

Datapuwa't sila, pagkatahak sa Perga, ay 
nagsidating sa Antioquia ng Pisidia; at sila'y 
nagsipasok sa sinagoga nang araw ng sabbath, at 
nagsiupo. 

At pagkatapos ng pagbasa ng kautusan at ng mga 
propeta, ang mga pinuno sa sinagoga ay nagpautos 
sa kanila, na sinasabi, Mga kapatid, kung mayroon 
kayong anomang iaaral sa bayan, ay mangagsalita 
kayo. 

At nagtindig si Pablo, at ang kamay ay ikinikiya 
na nagsabi, Mga lalaking taga Israel, at kayong 
nangatatakot sa Dios, magsipakinig kayo. 

Hinirang ng Dios nitong bayang Israel ang ating 
mga magulang, at pinaunlakan ang bayan nang sila'y 
nakipamayan sa Egipto, at sa pamamagitan ng taas 
at unat na kamay ay kaniyang inilabas sila roon. 

At nang panahong halos apat na pung taon, ay 
kaniyang binata ang mga kaugalian nila sa ilang. 

At nang maiwasak na niya ang pitong bansa sa 
lupaing Canaan, ay ibinigay niya sa kanila ang 
kanilang lupain na pinakamana, sa loob ng halos 
apat na raa't limangpung taon: 

At pagkatapos ng mga bagay na ito ay binigyan niya 
sila ng mga hukom hanggang kay Samuel na propeta. 

At pagkatapos ay nagsihingi sila ng hari: at 
ibinigay ng Dios sa kanila si Saul na anak ni Kis 
na isang lalake sa angkan ni Benjamin; sa loob ng 
apat na pung taon. 

At nang siya'y alisin niya, ay ibinangon niya si 
David upang maging hari nila; na siya rin namang 
pinatotohanan niya at sinabi, Nasumpungan ko si 
David na anak ni Jesse na isang lalaking 
kinalulugdan ng aking puso, na gagawa ng buong 
kalooban ko. 

Sa binhi ng taong ito, ayon sa pangako, ang Dios 
ay nagkaloob ng isang Tagapagligtas, na si Jesus; 

Noong unang ipangaral ni Juan ang bautismo ng 
pagsisisi sa buong bayang Israel bago siya 
dumating. 

At nang ginaganap na ni Juan ang kaniyang 
katungkulan, ay sinabi niya, Sino baga ako sa 
inyong akala? Hindi ako siya. Datapuwa't narito, 
may isang dumarating sa hulihan ko na hindi ako 
karapatdapat na magkalag ng mga pangyapak ng 
kaniyang mga paa. 

Mga kapatid, mga anak ng lahi ni Abraham, at ang 
mga sa inyo'y nangatatakot sa Dios, sa atin 
ipinadadala ang salita ng kaligtasang ito. 

Sapagka't silang nangananahan sa Jerusalem at ang 
mga pinuno nila, dahil sa hindi nila pagkakilala 
sa kaniya, ni sa mga tinig ng mga propeta na sa 
tuwing sabbath ay binabasa, ay kanilang tinupad 
ang hatol sa kaniya. 

At bagaman hindi sila nakasumpong sa kaniya ng 
anomang kadahilanang sukat ipatay, gayon ma'y 
kanilang hiningi kay Pilato na siya'y patayin. 

At nang maganap na nila ang lahat ng mga bagay na 
nasusulat tungkol sa kaniya, ay kanilang ibinaba 
siya sa punong kahoy, at inilagay siya sa isang 
libingan. 

Datapuwa't siya'y binuhay na maguli ng Dios sa mga 
patay: 

At siya'y nakitang maraming mga araw ng mga kasama 
niyang nagsiahon buhat sa Galilea hanggang sa 
Jerusalem, na siyang mga saksi niya ngayon sa 
bayan. 

At dinadalhan namin kayo ng mabubuting balita ng 
pangakong ipinangako sa mga magulang, 

Na tinupad din ng Dios sa ating mga anak nang 
muling buhayin niya si Jesus; gaya naman ng 
nasusulat sa ikalawang awit, Ikaw ay aking Anak, 
sa araw na ito ay naging anak kita. 

At tungkol sa muling binuhay niya, upang ngayon at 
kailan ma'y huwag nang magbalik sa kabulukan, ay 
nagsalita siya ng ganito, Ibibigay ko sa iyo ang 
banal at tunay na mga pagpapala ni David. 

Sapagka't sinabi rin naman niya sa ibang awit, 
Hindi mo ipagkakaloob na ang iyong Banal ay 
makakita ng kabulukan. 

Sapagka't si David, nang maipaglingkod na niya sa 
kaniyang sariling lahi ang pasiya ng Dios, ay 
natulog, at isinama sa kaniyang mga magulang, at 
nakakita ng kabulukan. 

Datapuwa't yaong binuhay na maguli ng Dios ay 
hindi nakakita ng kabulukan. 

Kaya maging hayag nawa sa inyo, mga kapatid, na sa 
pamamagitan ng taong ito'y ibinabalita sa inyo ang 
kapatawaran ng mga kasalanan: 

At sa pamamagitan niya ang bawa't nananampalataya 
ay inaaring ganap sa lahat ng mga bagay, na sa mga 
ito'y hindi kayo aariing ganap sa pamamagitan ng 
kautusan ni Moises. 

Magsipagingat nga kayo, na baka magsisapit sa inyo 
ang sinalita ng mga propeta: 

Tingnan ninyo, mga mapagwalang-halaga, at 
mangapagilalas kayo, at kayo'y mangaparam: 
Sapagka't ako'y gumagawa ng isang gawa sa inyong 
mga kaarawan, Isang gawang sa anomang paraa'y 
hindi ninyo paniniwalaan kung saysayin sa inyo ng 
sinoman. 

At pagalis nila, ay kanilang ipinamanhik na 
salitain sa kanila ang mga salitang ito sa sabbath 
na susunod. 

Nang makaalis nga ang kapisanan sa sinagoga, 
marami sa mga Judio at nangaging-Judiong masisipag 
sa kabanalan ay nagsisunod kay Pablo at kay 
Bernabe; na, sa pagsasalita sa kanila, ay sila'y 
hinimok na magsipanatili sa biyaya ng Dios. 

At nang sumunod na sabbath ay nagkatipon halos ang 
buong bayan upang pakinggan ang salita ng Dios. 

Datapuwa't nang makita ng mga Judio ang mga 
karamihan, ay nangapuno ng kapanaghilian, at 
tinutulan ang mga bagay na sinalita ni Pablo, at 
nagsipamusong. 

At nagsipagsalita ng buong katapangan si Pablo at 
si Bernabe, at nagsipagsabi, Kinakailangang 
salitain muna ang salita ng Dios sa inyo. Yamang 
inyong itinatakuwil, at hinahatulan ninyong hindi 
kayo karapatdapat sa walang hanggang buhay, 
narito, kami ay pasasa mga Gentil. 

Sapagka't ganito ang ipinagutos sa amin ng 
Panginoon, na sinasabi, Inilagay kitang isang ilaw 
ng mga Gentil, Upang ikaw ay maging sa ikaliligtas 
hanggang sa kahulihulihang hangganan ng lupa. 

At nang marinig ito ng mga Gentil, ay nangagalak 
sila, at niluwalhati ang salita ng Dios: at 
nagsisampalataya ang lahat ng mga itinalaga sa 
buhay na walang hanggan. 

At lumaganap ang salita ng Panginoon sa buong 
lupain. 

Datapuwa't inudyukan ng mga Judio ang mga babaing 
masisipag sa kabanalan na may mga kalagayang 
mahal, at ang mga mahal na tao sa bayan, at 
nangagbangon ng paguusig laban kay Pablo at kay 
Bernabe, at kanilang pinalayas sila sa kanilang 
mga hangganan. 

Datapuwa't ipinagpag nila ang alabok ng kanilang 
mga paa laban sa kanila, at nagsiparoon sa Iconio. 

At ang mga alagad ay nangapuspos ng kagalakan at 
ng Espiritu Santo. 

At nangyari sa Iconio na sila'y magkasamang 
nagsipasok sa sinagoga ng mga Judio, at 
nangagsalita ng gayon na lamang na ano pa't 
nagsisampalataya ang lubhang marami sa mga Judio 
at sa mga Griego. 

Datapuwa't inudyukan ng mga Judiong suwail ang mga 
kaluluwa ng mga Gentil, at pinasama sila laban sa 
mga kapatid. 

Nagsitira nga sila doon ng mahabang panahon na 
nagsisipagsalita ng buong katapangan sa Panginoon, 
na nagpapatotoo sa salita ng kaniyang biyaya, na 
ipinagkakaloob na gawin ng kanilang mga kamay ang 
mga tanda at mga kababalaghan. 

Datapuwa't nagkabahabahagi ang karamihan sa bayan; 
at ang isang bahagi'y nakisama sa mga Judio, at 
ang ibang bahagi'y nakisama sa mga apostol. 

At nang gawin ang pagdaluhong ng mga Gentil at ng 
mga Judio naman na kasama ang kanilang mga pinuno, 
upang sila'y halayin at batuhin, 

At sa pagkaalam nila nito, ay nagsitakas na 
patungo sa mga bayan ng Licaonia, Listra at Derbe, 
at sa palibotlibot ng lupain: 

At doon nila ipinangaral ang evangelio. 

At sa Listra ay may isang lalaking nakaupo, na sa 
mga paa'y walang lakas, pilay mula pa sa tiyan ng 
kaniyang ina, na kailan ma'y hindi nakalakad. 

Narinig nitong nagsasalita si Pablo: na, nang 
titigan siya ni Pablo, at makitang may 
pananampalataya upang mapagaling, 

Ay nagsabi ng malakas na tinig, Magtindig kang 
matuwid sa iyong mga paa. At siya'y lumukso at 
lumakad. 

At nang makita ng karamihan ang ginawa ni Pablo, 
ay nagsigawan sila, na sinasabi sa wikang 
Licaonia, Ang mga dios ay nagsibaba sa atin sa 
anyo ng mga tao. 

At tinawag nilang Jupiter, si Bernabe; at 
Mercurio, si Pablo, sapagka't siya ang pangulong 
tagapagsalita. 

At ang saserdote ni Jupiter na ang kaniyang templo 
ay nasa harap ng bayan, ay nagdala ng mga baka't 
mga putong na bulaklak sa mga pintuang-daan, at 
ibig maghaing kasama ng mga karamihan. 

Datapuwa't nang marinig ito ng mga apostol, na si 
Bernabe at si Pablo, ay hinapak nila ang kanilang 
mga damit, at nagsipanakbo sa gitna ng karamihan, 
na nagsisigaw, 

At nagsisipagsabi, Mga ginoo, bakit ninyo ginagawa 
ang mga bagay na ito? Kami'y mga tao ring may mga 
karamdamang gaya ninyo, at nangagdadala ng 
mabubuting balita sa inyo, upang mula sa mga bagay 
na itong walang kabuluhan ay magsibalik kayo sa 
Dios na buhay, na gumawa ng langit at ng lupa at 
ng dagat, at ng lahat ng nasa mga yaon: 

Na nang mga panahong nakaraan ay pinabayaan niya 
ang lahat ng mga bansa ay magsilakad sa kanilang 
mga sariling daan. 

At gayon man ay hindi nagpabayang di nagbigay 
patotoo, tungkol sa kaniyang sarili, na gumawa ng 
mabuti at nagbigay sa inyo ng ulang galing sa 
langit at ng mga panahong sagana, na pinupuno ang 
inyong mga puso ng pagkain at ng katuwaan. 

At sa mga pananalitang ito ay bahagya na nilang 
napigil ang karamihan sa paghahain sa kanila. 

Datapuwa't nagsirating ang mga Judiong buhat sa 
Antioquia at Iconio: at nang mahikayat nila ang 
mga karamihan, ay kanilang pinagbabato si Pablo, 
at kinaladkad nila siya sa labas ng bayan, na 
inaakalang siya'y patay na. 

Datapuwa't samantalang ang mga alagad ay 
nangakatayo sa paligid niya, ay nagtindig siya, at 
pumasok sa bayan: at nang kinabukasa'y umalis siya 
na kasama ni Bernabe napasa Derbe. 

At nang maipangaral na nila ang evangelio sa 
bayang yaon, at makahikayat ng maraming mga 
alagad, ay nagsibalik sila sa Listra at sa Iconio, 
at sa Antioquia, 

Na pinatitibay ang mga kaluluwa ng mga alagad, at 
inaaralan sila na magsipanatili sa 
pananampalataya, at sa pamamagitan ng maraming mga 
kapighatian ay kinakailangang magsipasok tayo sa 
kaharian ng Dios. 

At nang makapaglagay na sa kanila ng mga matanda 
sa bawa't iglesia, at nang makapanalanging may 
pagaayuno, ay ipinagtagubilin sila sa Panginoong 
kanilang sinampalatayanan. 

At kanilang tinahak ang Pisidia, at nagsiparoon sa 
Pamfilia. 

At nang masalita na nila ang salita sa Perga, ay 
nagsilusong sila sa Atalia; 

At buhat doo'y nagsilayag sila sa Antioquia, na 
doo'y ipinagtagubilin sila sa biyaya ng Dios dahil 
sa gawang kanilang natapos na. 

At nang sila'y magsidating, at matipon na ang 
iglesia, ay isinaysay nila ang lahat ng mga bagay 
na ginawa ng Dios sa kanila, at kung paanong 
binuksan niya sa mga Gentil ang pintuan ng 
pananampalataya. 

At nangatira silang hindi kakaunting panahon na 
kasama ng mga alagad. 

At may ibang mga taong nagsilusong mula sa Judea 
ay nagsipagturo sa mga kapatid, na sinasabi, 
Maliban na kayo'y mangagtuli ayon sa kaugalian ni 
Moises, ay hindi kayo mangaliligtas. 

At nang magkaroon si Pablo at si Bernabe ng di 
kakaunting pagtatalo at pakikipagtuligsaan sa 
kanila, ay ipinasiya ng mga kapatid na si Pablo at 
si Bernabe, at ang ilan sa kanila, ay magsiahon sa 
Jerusalem, sa mga apostol at sa mga matanda 
tungkol sa suliraning ito. 

Sila nga, palibhasa'y inihatid ng iglesia sa 
kanilang paglalakbay, ay tinahak ang Fenicia at 
Samaria, na isinasaysay ang pagbabalik-loob ng mga 
Gentil: at sila'y nakapagbigay ng malaking 
kagalakan sa lahat ng mga kapatid. 

At nang sila'y magsidating sa Jerusalem, ay 
tinanggap sila ng iglesia at ng mga apostol at ng 
mga matanda, at isinaysay nila ang lahat ng mga 
bagay na ginawa ng Dios sa pamamagitan nila. 

Datapuwa't nagsitindig ang ilan sa sekta ng mga 
Fariseong nagsisampalataya na nangagsasabi, 
Kinakailangang sila'y tuliin, at sa kanila'y 
ipagbiling ganapin ang kautusan ni Moises. 

At nangagkatipon ang mga apostol at ang mga 
matanda upang pagusapan ang bagay na ito. 

At pagkatapos ng maraming pagtatalo, ay nagtindig 
si Pedro, at sinabi sa kanila, Mga kapatid, 
nalalaman ninyo na nang unang panahong nakaraan ay 
humirang ang Dios sa inyo, upang sa pamamagitan ng 
aking bibig ay mapakinggan ng mga Gentil ang 
salita ng Evangelio, at sila'y magsisampalataya. 

At ang Dios, na nakatataho ng puso, ay nagpatotoo 
sa kanila, na sa kanila'y ibinigay ang Espiritu 
Santo, na gaya naman ng kaniyang ginawa sa atin; 

At tayo'y hindi niya itinangi sa kanila, na 
nilinis sa pamamagitan ng pananampalataya ang 
kanilang mga puso. 

Ngayon nga bakit ninyo tinutukso ang Dios, na 
inyong nilalagyan ng pamatok ang batok ng mga 
alagad na kahit ang ating mga magulang ni tayo man 
ay hindi maaaring makadala? 

Datapuwa't naniniwala tayo na tayo'y mangaliligtas 
sa pamamagitan ng biyaya ng Panginoong Jesus, na 
gaya rin naman nila. 

At nagsitahimik ang buong karamihan; at kanilang 
pinakinggan si Bernabe at si Pablo na 
nagsisipagsaysay ng mga tanda at ng mga 
kababalaghang ginawa ng Dios sa mga Gentil sa 
pamamagitan nila. 

At nang matapos na silang magsitahimik, ay sumagot 
si Santiago, na sinasabi, Mga kapatid, pakinggan 
ninyo ako: 

Sinaysay na ni Simeon kung paanong dinalaw na una 
ng Dios ang mga Gentil, upang kumuha sa kanila ng 
isang bayan sa kaniyang pangalan. 

At dito'y nasasangayon ang mga salita ng mga 
propeta; gaya ng nasusulat, 

Pagkatapos ng mga bagay na ito, ako'y babalik, At 
muli kong itatayo ang tabernakulo ni David, na 
nabagsak; At muli kong itatayo ang nangasira sa 
kaniya. At ito'y aking itatayo: 

Upang hanapin ng nalabi sa mga tao ang Panginoon, 
At ng lahat ng mga Gentil, na tinatawag sa aking 
pangalan, 

Sabi ng Panginoon, na nagpapakilala ng mga bagay 
na ito mula nang una. 

Dahil dito'y ang hatol ko, ay huwag nating 
gambalain yaong sa mga Gentil ay 
nangagbabalik-loob sa Dios; 

Kundi sumulat tayo sa kanila, na sila'y magsilayo 
sa mga ikahahawa sa diosdiosan, at sa pakikiapid, 
at sa binigti, at sa dugo. 

Sapagka't si Moises mula nang unang panahon ay 
mayroon sa bawa't bayan na nangangaral tungkol sa 
kaniya, palibhasa'y binabasa sa mga sinagoga sa 
bawa't sabbath. 

Nang magkagayo'y minagaling ng mga apostol at ng 
matatanda, pati ng buong iglesia, na magsihirang 
ng mga tao sa kanilang magkakasama, at suguin sa 
Antioquia na kasama ni Pablo at ni Bernabe; si 
Judas na tinatawag na Barsabas, at si Silas na mga 
nangungulo sa mga kapatid: 

At nagsisulat sila sa pamamagitan nila, Ang mga 
apostol at ang mga matanda, mga kapatid, sa mga 
kapatid na nangasa mga Gentil sa Antioquia at 
Siria at Cilicia, ay bumabati: 

Sapagka't aming nabalitaan na ang ilang nagsialis 
sa amin ay nangangbagabag sa inyo ng mga salita, 
na isininsay ang inyong mga kaluluwa; na sa 
kanila'y hindi kami nangagutos ng anoman; 

Ay minagaling namin, nang mapagkaisahan na, na 
magsihirang ng mga lalake at suguin sila sa inyo 
na kasama ng aming mga minamahal na si Bernabe at 
si Pablo, 

Na mga lalaking nangagsapanganib ng kanilang mga 
buhay alang-alang sa pangalan ng ating Panginoong 
Jesucristo. 

Kaya nga sinugo namin si Judas at si Silas, na 
mangagsasaysay din naman sila sa inyo ng gayon 
ding mga bagay sa salita ng bibig. 

Sapagka't minagaling ng Espiritu Santo, at namin, 
na huwag kayong atangan ng lalong mabigat na 
pasanin maliban sa mga bagay na ito na 
kinakailangan: 

Na kayo'y magsiilag sa mga bagay na inihain sa mga 
diosdiosan, at sa dugo, at sa mga binigti, at sa 
pakikiapid; kung kayo'y mangilag sa mga bagay na 
ito, ay ikabubuti ninyo. Paalam na sa inyo. 

Kaya nga, nang sila'y mapayaon na, ay nagsilusong 
sa Antioquia; at nang matipon na nila ang 
karamihan, ay kanilang ibinigay ang sulat. 

At nang ito'y kanilang mabasa na, ay nangagalak 
dahil sa pagkaaliw. 

Si Judas at si Silas, palibhasa'y mga propeta rin 
naman, ay inaralan ang mga kapatid ng maraming mga 
salita, at sila'y pinapagtibay. 

At nang sila'y makapaggugol na ng ilang panahon 
doon, ay payapang pinapagbalik sila ng mga kapatid 
sa mga nagsipagsugo sa kanila. 

Datapuwa't minagaling ni Silas ang matira roon. 

Datapuwa't nangatira si Pablo at si Bernabe sa 
Antioquia, na itinuturo at ipinangangaral ang 
salita ng Panginoon, na kasama naman ng ibang 
marami. 

At nang makaraan ang ilang araw ay sinabi ni Pablo 
kay Bernabe, Pagbalikan natin ngayon at dalawin 
ang mga kapatid sa bawa't bayang pinangaralan 
natin ng salita ng Panginoon, at tingnan natin 
kung ano ang lagay nila. 

At inibig ni Bernabe na kanilang isama naman si 
Juan, na tinatawag na Marcos. 

Datapuwa't hindi minagaling ni Pablo na isama nila 
ang humiwalay sa kanila mula sa Pamfilia, at hindi 
sumama sa kanila sa gawain. 

At nagkaroon ng pagtatalo, ano pa't sila'y 
naghiwalay, at isinama ni Bernabe si Marcos, at 
lumayag sa Chipre: 

Datapuwa't hinirang ni Pablo si Silas, at yumaon, 
na sila'y ipinagtagubilin ng mga kapatid sa biyaya 
ng Panginoon. 

At kaniyang tinahak ang Siria at Cilicia, na 
pinagtitibay ang mga iglesia. 

At siya'y naparoon din naman sa Derbe at sa 
Listra: at narito, naroon ang isang alagad, na 
nagngangalang Timoteo, na anak ng isang Judiang 
sumasampalataya; datapuwa't Griego ang kaniyang 
ama. 

Siya'y may mabuting patotoo ng mga kapatid na 
nangasa Listra at Iconio. 

Iniibig ni Pablo na sumama siya sa kaniya; at 
kaniyang kinuha siya at tinuli dahil sa mga Judio 
na nangasa mga dakong yaon: sapagka't nalalaman ng 
lahat na ang kaniyang ama'y Griego. 

At sa kanilang pagtahak sa mga bayan, ay ibinigay 
sa kanila ang mga utos na inilagda ng mga apostol 
at ng mga matanda sa Jerusalem, upang kanilang 
tuparin. 

Kaya nga, ang mga iglesia'y pinalakas sa 
pananampalataya at naragdagan ang bilang 
araw-araw. 

At nang kanilang matahak ang lupain ng Frigia at 
Galacia, ay pinagbawalan sila ng Espiritu Santo na 
saysayin ang salita sa Asia; 

At nang sila'y magsidating sa tapat ng Misia, ay 
pinagsikapan nilang magsipasok sa Bitinia; at 
hindi sila tinulutan ng Espiritu ni Jesus; 

At pagkaraan nila sa Misia, ay nagsilusong sila sa 
Troas. 

At napakita ang isang pangitain sa gabi kay Pablo: 
May isang lalaking taga Macedonia na nakatayo, na 
namamanhik sa kaniya, at sinasabi, Tumawid ka sa 
Macedonia, at tulungan mo kami. 

At pagkakita niya sa pangitain, pagdaka'y 
pinagsikapan naming magsiparoon sa Macedonia, na 
pinatutunayang kami'y tinawag ng Dios upang sa 
kanila'y ipangaral ang evangelio. 

Pagtulak nga sa Troas, ay pinunta namin ang 
Samotracia, at nang kinabukasa'y ang Neapolis; 

At mula doo'y ang Filipos, na isang bayan ng 
Macedonia, na siyang una sa purok, lupang 
nasasakupan ng Roma: at nangatira kaming ilang 
araw sa bayang yaon. 

At nang araw ng sabbath ay nagsilabas kami sa 
labas ng pintuan sa tabi ng ilog, na doo'y 
sinapantaha naming may mapapanalanginan; at kami'y 
nangaupo, at nakipagsalitaan sa mga babaing 
nangagkatipon. 

At isang babaing nagngangalang Lidia, na 
mangangalakal ng kayong kulay-ube, na taga bayan 
ng Tiatira, isang masipag sa kabanalan, ay nakinig 
sa amin: na binuksan ng Panginoon ang kaniyang 
puso upang unawain ang mga bagay na sinalita ni 
Pablo. 

At nang siya'y mabautismuhan na, at ang kaniyang 
mga kasangbahay, ay namanhik siya sa amin, na 
sinasabi, Kung inyong inaakalang ako'y tapat sa 
Panginoon, ay magsipasok kayo sa aking bahay, at 
kayo'y magsitira doon. At kami'y pinilit niya. 

At nangyari, na nang kami'y nagsisiparoon sa 
mapapanalanginan, ay sinalubong kami ng isang 
dalagang may karumaldumal na espiritu ng 
panghuhula, at nagdadala ng maraming pakinabang sa 
kaniyang mga panginoon sa pamamagitan ng 
panghuhula. 

Siya'y sumusunod kay Pablo at sa amin at 
nagsisigaw, na sinasabi, Mga alipin ng 
Kataastaasang Dios ang mga taong ito, na 
nagsisipangaral sa inyo ng daan ng kaligtasan. 

At maraming mga araw na ginawa niya ito. 
Datapuwa't palibhasa'y si Pablo ay totoong 
nababagabag, ay lumingon at sinabi sa espiritu, 
Iniuutos ko sa iyo sa pangalan ni Jesucristo na 
lumabas ka sa kaniya. At ito ay lumabas nang oras 
ding yaon. 

Datapuwa't nang makita ng kaniyang mga panginoon 
na wala na ang inaasahan nilang kapakinabangan, ay 
hinuli nila si Pablo at si Silas, at kinaladkad 
sila sa pamilihan, sa harapan ng mga may 
kapangyarihan, 

At nang maiharap na sila sa mga hukom, ay sinabi 
nila, Ang mga lalaking ito, palibhasa'y mga Judio, 
ay nagsisipanggulong totoo sa ating bayan, 

At nangaghahayag ng mga kaugaliang hindi matuwid 
nating tanggapin, o gawin, palibhasa tayo'y 
Romano. 

At samasamang nagsitindig ang karamihan laban sa 
kanila: at hinapak ng mga hukom ang kanilang mga 
damit, at ipinapalo sila ng mga panghampas. 

At nang sila'y mapalo na nila ng marami, ay 
ipinasok sila sa bilangguan, na ipinagtatagubilin 
sa tagapamahala na sila'y bantayang maigi: 

Na, nang tanggapin nito ang gayong tagubilin, ay 
ipinasok sila sa kalooblooban ng bilangguan, at 
piniit ang kanilang mga paa sa mga pangawan. 

Datapuwa't nang maghahatinggabi na si Pablo at si 
Silas ay nagsipanalangin at nagsiawit ng mga himno 
sa Dios, at sila'y pinakikinggan ng mga bilanggo; 

At kaginsaginsa'y nagkaroon ng isang malakas na 
lindol, ano pa't nangagsiuga ang mga patibayan ng 
bahay-bilangguan: at pagdaka'y nangabuksan ang 
lahat ng mga pinto; at nangakalas ang mga gapos ng 
bawa't isa. 

At ang tagapamahala, palibhasa'y nagising sa 
pagkakatulog at nang makitang bukas ang mga pinto 
ng bilangguan, ay binunot ang kaniyang tabak at 
magpapakamatay sana, sa pagaakalang nangakatakas 
na ang mga bilanggo. 

Datapuwa't sumigaw si Pablo ng malakas na tinig, 
na sinasabi, Huwag mong saktan ang iyong sarili: 
sapagka't nangaririto kaming lahat. 

At siya'y humingi ng mga ilaw at tumakbo sa loob, 
at, nanginginig sa takot, ay nagpatirapa sa 
harapan ni Pablo at ni Silas, 

At sila'y inilabas at sinabi, Mga ginoo, ano ang 
kinakailangan kong gawin upang maligtas? 

At kanilang sinabi, Manampalataya ka sa Panginoong 
Jesus, at maliligtas ka, ikaw at ang iyong 
sangbahayan. 

At sa kaniya'y sinalita nila ang salita ng 
Panginoon, pati sa lahat ng nangasa kaniyang 
bahay. 

At sila'y kaniyang kinuha nang oras ding yaon ng 
gabi, at hinugasan ang kanilang mga latay; at 
pagdaka'y binautismuhan, siya at ang buong 
sangbahayan niya. 

At sila'y kaniyang ipinanhik sa kaniyang bahay, at 
hinainan sila ng pagkain, at nagalak na totoo, 
pati ng buong sangbahayan niya, na 
nagsisampalataya sa Dios. 

Datapuwa't nang umaga na, ang mga hukom ay 
nangagsugo ng mga sarhento, na nagsasabi, Pawalan 
mo ang mga taong iyan. 

At iniulat ng tagapamahala kay Pablo ang mga 
salitang ito, na sinasabi, Ipinagutos ng mga hukom 
na kayo'y pawalan: ngayon nga'y magsilabas kayo, 
at magsiyaon kayong payapa. 

Datapuwa't sinabi sa kanila ni Pablo, Pinalo nila 
kami sa hayag, na hindi nangahatulan, bagama't mga 
lalaking Romano, at kami'y ibinilanggo; at ngayo'y 
lihim na kami'y pinawawalan nila? tunay na hindi 
nga; kundi sila rin ang magsiparito at kami'y 
pawalan. 

At iniulat ng mga sarhento ang mga salitang ito sa 
mga hukom: at sila'y nangatakot nang kanilang 
marinig na sila'y mga Romano; 

At sila'y nagsiparoon at pinamanhikan sila; at 
nang kanilang mailabas na sila, ay hiniling nila 
sa kanila na magsilabas sa bayan. 

At sila'y nagsilabas sa bilangguan, at nagsipasok 
sa bahay ni Lidia: at nang makita nila ang mga 
kapatid, ay kanilang inaliw sila, at nagsialis. 

Pagkatahak nga nila sa Amfipolis at sa Apolonia, 
ay nagsirating sila sa Tesalonica, na kinaroroonan 
ng isang sinagoga ng mga Judio. 

At si Pablo, ayon sa ugali niya ay pumasok sa 
kanila, at sa tatlong sabbath ay nangatuwiran sa 
kanila sa mga kasulatan, 

Na binubuksan at pinatunayan na kinakailangang si 
Cristo ay maghirap, at muling mabuhay sa mga 
patay; at itong si Jesus, aniya, na aking 
ipinangangaral sa inyo, ay siyang Cristo. 

At nangahikayat ang ilan sa kanila, at nakikampi 
kay Pablo at kay Silas; at gayon din ang lubhang 
maraming mga Griegong masisipag sa kabanalan, at 
hindi kakaunting mga babaing mararangal. 

Datapuwa't ang mga Judio, palibhasa'y nangaudyokan 
ng inggit, ay nangagsama ng ilang masasamang tao 
sa pamilihan, at pagkatipon ng isang karamihan, ay 
ginulo ang bayan; at pagkalusob sa bahay ni Jason, 
ay pinagsikapan nilang sila'y iharap sa mga tao. 

At nang hindi sila mangasumpungan, ay kanilang 
kinaladkad si Jason at ang ilang kapatid sa harap 
ng mga punong bayan, na ipinagsisigawan, Itong mga 
nagsisipagtiwarik ng sanglibutan, ay nagsiparito 
rin naman; 

Na tinanggap sila ni Jason: at ang lahat ng mga 
ito ay nagsisigawa ng laban sa mga utos ni Cesar, 
na nagsasabing may ibang hari, si Jesus. 

At kanilang ginulo ang karamihan at ang mga punong 
bayan, nang kanilang marinig ang mga bagay na ito. 

At nang matanggap na nila ang pinakaako kay Jason 
at sa mga iba, ay kanilang pinawalan sila. 

At pagdaka'y pinayaon sa gabi ng mga kapatid si 
Pablo at si Silas sa Berea: na nang dumating sila 
doon ay nagsipasok sa sinagoga ng mga Judio. 

Ngayon lalong naging mararangal ang mga ito kay sa 
mga taga Tesalonica, sapagka't tinanggap nila ang 
salita ng buong pagsisikap, at sinisiyasat sa 
araw-araw ang mga kasulatan, kung tunay nga ang 
mga bagay na ito. 

Kaya nga marami sa kanila ang mga 
nagsisampalataya; gayon din sa mga babaing Griega 
na may mga kalagayang mahal, at sa mga lalake, ay 
hindi kakaunti. 

Datapuwa't nang maunawa ng mga Judiong taga 
Tesalonica na sa Berea ay ipinangangaral din ni 
Pablo ang salita ng Dios, ay nagsiparoon din 
naman, na ginulo at binagabag ang mga karamihan. 

At nang magkagayo'y pagdaka'y pinayaon ng mga 
kapatid si Pablo na pumaroon hanggang sa dagat: at 
nangatira pa roon si Silas at si Timoteo. 

Datapuwa't silang mga nagsipaghatid kay Pablo ay 
dinala siya hanggang sa Atenas: at nang matanggap 
na nila ang pautos kay Silas at kay Timoteo na 
madalingmadali silang magsiparoon sa kaniya, ay 
nagsialis sila. 

Samantala ngang sila'y hinihintay ni Pablo sa 
Atenas, ay namuhi ang kaniyang espiritu sa loob 
niya sa pagkamasid niya sa bayan na puno ng 
diosdiosan. 

Kaya't sa sinagoga'y nakipagmatuwiran siya sa mga 
Judio at sa mga taong masisipag sa kabanalan, at 
sa araw-araw sa pamilihan sa mga nakikipagkita sa 
kaniya. 

At ilan naman sa mga pilosopong Epicureo at 
Estoico ay nakipagtalo sa kaniya. At sinabi ng 
ilan, Anong ibig sabihin ng masalitang ito? 
binagabag ang mga iba, Parang siya'y tagapagbalita 
ng mga ibang dios: sapagka't ipinangangaral niya 
si Jesus at ang pagkabuhay na maguli. 

At siya'y tinangnan nila, at dinala siya sa 
Areopago, na sinasabi, Mangyayari bagang maalaman 
namin kung ano itong bagong aral, na sinasalita 
mo? 

Sapagka't naghahatid ka ng mga kakaibang bagay sa 
aming mga tainga: ibig nga naming maalaman kung 
ano ang kahulugan ng mga bagay na ito. 

(Lahat nga ng mga Ateniense at ang mga taga ibang 
bayang nakikipamayan doon ay walang ibang 
ginagawa, kundi ang magsipagsaysay o mangakinig ng 
anomang bagay na bago.) 

At tumindig si Pablo sa gitna ng Areopago, at 
sinabi, Kayong mga lalaking taga Atenas, sa lahat 
ng mga bagay ay napapansin kong kayo'y lubhang 
relihioso. 

Sapagka't sa aking pagdaraan, at sa pagmamasid ng 
mga bagay na inyong sinasamba, ay nakasumpong din 
naman ako ng isang dambana na may sulat na ganito, 
SA ISANG DIOS NA HINDI KILALA. Yaon ngang inyong 
sinasamba sa hindi pagkakilala, siya ang sa inyo'y 
ibinabalita ko. 

Ang Dios na gumawa ng sanglibutan at ng lahat ng 
mga bagay na naririto, siya, palibhasa'y Panginoon 
ng langit at ng lupa, ay hindi tumatahan sa mga 
templong ginawa ng mga kamay; 

Ni hindi rin naman pinaglilingkuran siya ng mga 
kamay ng mga tao, na para bagang siya'y 
nangangailangan ng anomang bagay, yamang siya rin 
ang nagbibigay sa lahat ng buhay, at ng hininga, 
at ng lahat ng mga bagay; 

At ginawa niya sa isa ang bawa't bansa ng mga tao 
upang magsipanahan sa balat ng buong lupa, na 
itinakda ang kanilang talagang ayos ng mga 
kapanahunan at ang mga hangganan ng kanilang 
tahanan; 

Upang kanilang hanapin ang Dios baka sakaling 
maapuhap nila siya at siya'y masumpungan, bagaman 
hindi siya malayo sa bawa't isa sa atin: 

Sapagka't sa kaniya tayo'y nangabubuhay, at 
nagsisikilos, at mayroon tayong pagkatao: na gaya 
naman ng sinabi ng ilan sa inyong sariling mga 
manunula, Sapagka't tayo nama'y sa kaniyang lahi. 

Yamang tayo nga'y lahi ng Dios, ay hindi marapat 
nating isipin na ang pagka Dios ay katulad ng 
ginto, o ng pilak, o ng bato, na inukit ng 
kabihasnan at katalinuhan ng tao. 

Ang mga panahon ng kahangalan ay pinalipas na nga 
ng Dios; datapuwa't ngayo'y ipinaguutos niya sa 
mga tao na mangagsisi silang lahat sa lahat ng 
dako: 

Sapagka't siya'y nagtakda ng isang araw na 
kaniyang ipaghuhukom sa sanglibutan ayon sa 
katuwiran sa pamamagitan ng lalaking kaniyang 
itinalaga; na ito'y pinatunayan niya sa lahat ng 
mga tao, nang siya'y buhayin niyang maguli sa mga 
patay. 

At nang kanilang marinig ang tungkol sa pagkabuhay 
na maguli, ay nanglibak ang ilan; datapuwa't 
sinabi ng mga iba, Pakikinggan ka naming muli 
tungkol dito. 

Sa gayo'y umalis si Pablo sa gitna nila. 

Datapuwa't nakisama sa kanya ang ilang mga tao, at 
nagsisampalataya: na sa mga yao'y isa si Dionisio 
na Areopagita, at ang isang babaing nagngangalang 
Damaris, at mga iba pang kasama nila. 

Pagkatapos ng mga bagay na ito'y umalis siya sa 
Atenas, at napasa Corinto. 

At nasumpungan niya ang isang Judio na 
nagngangalang Aquila, isang lalaking tubo sa 
Ponto, na hindi pa nalalaong nanggagaling sa 
Italia, kasama ni Priscila na kaniyang asawa, 
sapagka't ipinagutos ni Claudio na ang lahat ng 
mga Judio ay magsialis sa Roma: at siya'y lumapit 
sa kanila; 

At sapagka't ang hanap-buhay niya'y gaya rin ng 
kanila, ay nakipanuluyan siya sa kanila, at sila'y 
nagsigawa: sapagka't ang hanap-buhay nila'y gumawa 
ng mga tolda. 

At siya'y nangangatuwiran tuwing sabbath sa 
sinagoga, at hinihikayat ang mga Judio at ang mga 
Griego. 

Datapuwa't nang si Silas at si Timoteo ay 
magsilusong mula sa Macedonia, si Pablo ay 
napilitan sa pamamagitan ng salita, na 
sinasaksihan sa mga Judio na si Jesus ang siyang 
Cristo. 

At nang sila'y magsitutol at magsipamusong, ay 
ipinagpag niya ang kaniyang kasuotan at sa 
kanila'y sinabi, Ang inyong dugo'y sumainyong 
sariling mga ulo: ako'y malinis: buhat ngayo'y 
paparoon ako sa mga Gentil. 

At siya'y umalis doon, at pumasok sa bahay ng 
isang lalaking nagngangalang Tito Justo, na isang 
sumasamba sa Dios, na ang bahay niya'y karugtong 
ng sinagoga. 

At si Crispo, ang pinuno sa sinagoga, ay 
nanampalataya sa Panginoon, pati ng buong 
sangbahayan niya; at marami sa mga taga Corinto na 
sa pakikinig ay nagsisampalataya, at pawang 
nangabautismuhan. 

At sinabi ng Panginoon kay Pablo nang gabi sa 
pangitain, Huwag kang matakot, kundi magsalita ka, 
at huwag kang tumahimik: 

Sapagka't ako'y sumasaiyo, at sinoma'y hindi ka 
madadaluhong upang saktan ka: sapagka't makapal 
ang mga tao ko sa bayang ito. 

At siya'y tumahan doong isang taon at anim na 
buwan, na itinuturo sa kanila ang salita ng Dios. 

Datapuwa't nang si Galion ay proconsul ng Acaya 
ang mga Judio ay nangagkaisang nangagsitindig 
laban kay Pablo at siya'y dinala sa harapan ng 
hukuman, 

Na nagsasabi, Hinihikayat ng taong ito ang mga tao 
upang magsisamba sa Dios laban sa kautusan. 

Datapuwa't nang bubukhin na ni Pablo ang kaniyang 
bibig, ay sinabi ni Galion sa mga Judio, Kung 
ito'y tunay na masamang gawa o mabigat na 
kasalanan, Oh mga Judio, may matuwid na tiisin ko 
kayo: 

Datapuwa't kung mga pagtatalo tungkol sa mga 
salita at mga pangalan at sa inyong sariling 
kautusan, kayo sa inyong sarili na ang bahala 
noon; ayaw kong maging hukom sa mga bagay na ito. 

At sila'y pinalayas niya sa hukuman. 

At hinawakan nilang lahat si Sostenes, na pinuno 
sa sinagoga, at siya'y hinampas sa harapan ng 
hukuman. At hindi man lamang pinansin ni Galion 
ang mga bagay na ito. 

At si Pablo, pagkatapos na makatira na roong 
maraming araw, ay nagpaalam sa mga kapatid, at 
buhat doo'y lumayag na patungo sa Siria, at kasama 
niya si Priscila at si Aquila: na inahit niya ang 
kaniyang buhok sa Cencrea; sapagka't siya'y may 
panata. 

At sila'y nagsidating sa Efeso, at sila'y iniwan 
niya doon: datapuwa't pumasok siya sa sinagoga, at 
nangatuwiran sa mga Judio. 

At nang siya'y pamanhikan nila na tumigil pa roon 
ng ilang panahon, ay hindi siya pumayag; 

Kundi nang siya'y nagpaalam sa kanila, at nagsabi, 
Babalik uli ako sa inyo kung loobin ng Dios, 
siya'y naglayag buhat sa Efeso. 

At nang makalunsad na siya sa Cesarea, ay siya'y 
umahon at bumati sa iglesia, at lumusong sa 
Antioquia. 

At nang makagugol na siya roon ng ilang panahon, 
ay umalis siya, at tinahak ang lupain ng Galacia, 
at Frigia, na sunodsunod, na pinagtitibay ang 
lahat ng mga alagad. 

Ngayon ang isang Judio na nagngangalang Apolos, na 
isang Alejandrino sa lahi, at taong marikit 
mangusap, ay dumating sa Efeso; at siya'y 
makapangyarihan ukol sa mga kasulatan. 

Ang taong ito'y tinuruan sa daan ng Panginoon; at 
palibhasa'y may maningas na espiritu, ay kaniyang 
sinalita at itinurong maingat ang mga bagay na 
tungkol kay Jesus, na ang naalaman lamang ay ang 
bautismo ni Juan: 

At siya'y nagpasimulang magsalita ng buong tapang 
sa sinagoga. Datapuwa't nang siya'y marinig ni 
Priscila at ni Aquila, ay kanilang isinama siya, 
at isinaysay sa kaniya ang daan ng Panginoon ng 
lalong maingat. 

At nang ibig niyang lumipat sa Acaya, ay pinalakas 
ng mga kapatid ang kaniyang loob at sila'y 
nagsisulat sa mga alagad na siya'y tanggapin: at 
nang siya'y dumating doon, ay lubos na tumulong 
siya sa mga nagsisampalataya sa pamamagitan ng 
biyaya; 

Sapagka't may kapangyarihang dinaig niya ang mga 
Judio, at hayag, na ipinakilala sa pamamagitan ng 
mga kasulatan na si Jesus ay ang Cristo. 

At nangyari, na, samantalang si Apolos ay nasa 
Corinto, pagkatahak ni Pablo ng mga lupaing 
matataas ay napasa Efeso, at nakasumpong ng ilang 
mga alagad: 

At sa kanila'y sinabi niya, Tinanggap baga ninyo 
ang Espiritu Santo nang kayo'y magsisampalataya? 
At sinabi nila sa kaniya, Hindi, hindi man lamang 
namin narinig na may ibinigay na Espiritu Santo. 

At sinabi niya, Kung gayo'y sa ano kayo 
binautismuhan? At sinabi nila, Sa bautismo ni 
Juan. 

At sinabi ni Pablo, Nagbabautismo si Juan ng 
bautismo ng pagsisisi, na sinasabi sa bayan na 
sila'y magsisampalataya sa darating sa hulihan 
niya, sa makatuwid baga'y kay Jesus. 

At nang kanilang marinig ito, ay nangapabautismo 
sila sa pangalan ng Panginoong Jesus. 

At nang maipatong na ni Pablo sa kanila ang 
kaniyang mga kamay, ay bumaba sa kanila ang 
Espiritu Santo; at sila'y nagsipagsalita ng mga 
wika, at nagsipanghula. 

At silang lahat ay may labingdalawang lalake. 

At siya'y pumasok sa sinagoga, at nagsalitang may 
katapangan sa loob ng tatlong buwan, na 
nangangatuwiran at nanghihikayat tungkol sa mga 
bagay na nauukol sa kaharian ng Dios. 

Datapuwa't nang magsipagmatigas ang ilan at ayaw 
magsipaniwala, na pinagsasalitaan ng masama ang 
Daan sa harapan ng karamihan, ay umalis siya sa 
kanila, at inihiwalay ang mga alagad, na 
nangangatuwiran araw-araw sa paaralan ni Tiranno. 

At ito'y tumagal sa loob ng dalawang taon; ano 
pa't ang lahat ng mga nagsisitahan sa Asia ay 
nangakarinig ng salita ng Panginoon, ang mga Judio 
at gayon din ang mga Griego. 

At gumawa ang Dios ng mga tanging himala sa 
pamamagitan ng mga kamay ni Pablo: 

Ano pa't ang mga panyo o mga tapi na mapadaiti sa 
kaniyang katawan ay dinadala sa mga may-sakit, at 
nawawala sa kanila ang mga sakit, at 
nangagsisilabas ang masasamang espiritu. 

Datapuwa't ilan sa mga Judiong pagalagala na 
nagsisipagpalayas ng masasamang espiritu, ay 
nagsipangahas na sambitlain ang pangalan ng 
Panginoong Jesus sa mga may masasamang espiritu, 
na nagsisipagsabi, Ipinamamanhik ko sa inyo sa 
pamamagitan ni Jesus na siyang ipinangangaral ni 
Pablo. 

At may pitong anak na lalake ang isang Esceva na 
Judio, isang pangulong saserdote, na nagsisigawa 
nito. 

At sumagot ang masamang espiritu at sa kanila'y 
sinabi, Nakikilala ko si Jesus, at nakikilala ko 
si Pablo; datapuwa't sino-sino kayo? 

At ang taong kinaroroonan ng masamang espiritu ay 
lumukso sa kanila, at sila'y kaniyang natalo, at 
nadaig sila, ano pa't nagsitakas sila sa bahay na 
yaon na mga hubo't hubad at mga sugatan. 

At nahayag ito sa lahat, sa mga Judio at gayon din 
sa mga Griego, na nangananahanan sa Efeso; at 
sinidlan silang lahat ng takot, at pinadakila ang 
pangalan ng Panginoong Jesus. 

Marami rin naman sa mga nagsisampalataya na ang 
nagsidating, na ipinahahayag at isinasaysay ang 
kanilang mga gawain. 

At hindi kakaunti sa mga nagsisigamit ng mga 
kabihasnang magica ay nagsipagtipon ng kanilang 
mga aklat, at pinagsusunog sa paningin ng lahat; 
at kanilang binilang ang halaga niyaon, at 
nasumpungang may limampung libong putol na pilak. 

Sa gayo'y lumagong totoo ang salita ng Panginoon 
at nanaig. 

Pagkatapos nga ng mga bagay na ito, ay ipinasiya 
ni Pablo sa espiritu, nang matahak na niya ang 
Macedonia at ang Acaya, na pumaroon sa Jerusalem, 
na sinasabi, Pagkapanggaling ko roon, ay 
kinakailangang makita ko naman ang Roma. 

At nang maisugo na niya sa Macedonia ang dalawa sa 
nagsisipaglingkod sa kaniya, na si Timoteo at si 
Erasto, siya rin ay natirang ilang panahon sa 
Asia. 

At halos nang panahong yao'y may nangyaring hindi 
mumunting kaguluhan tungkol sa Daan. 

Sapagka't may isang taong nagngangalang Demetrio, 
pandaypilak, na gumagawa ng maliliit na dambanang 
pilak ni Diana, ay nagbibigay ng hindi kakaunting 
hanap-buhay sa mga panday; 

Na sila'y kaniyang tinipon pati ng mga manggagawa 
ng mga gayong gawa, at sinabi, Mga Ginoo, talastas 
ninyo na nagsisiyaman tayo sa hanap-buhay na ito. 

At inyong nakikita at naririnig, na hindi lamang 
sa Efeso, kundi halos sa buong Asia, ay nakaakit 
ang Pablong ito at naghiwalay ng maraming mga tao, 
na sinasabing hindi raw mga dios, ang mga ginagawa 
ng mga kamay: 

At hindi lamang may panganib na mawalang kapurihan 
ang hanapbuhay nating ito; kundi naman ang templo 
ng dakilang diosa Diana ay mawawalan ng halaga, at 
hanggang sa malugso ang kadakilaan niya na 
sinasamba ng buong Asia at ng sanglibutan. 

At nang marinig nila ito'y nangapuno sila ng 
galit, at nangagsigawan, na nagsipagsabi, Dakila 
ang Diana ng mga taga Efeso. 

At napuno ng kaguluhan ang bayan: at pinagkaisahan 
nilang lusubin ang dulaan, na sinunggaban si Gayo 
at si Aristarco, mga lalaking taga Macedonia, na 
kasama ni Pablo sa paglalakbay. 

At nang inakala ni Pablo na pasukin ang mga tao, 
ay hindi siya tinulutan ng mga alagad. 

At ang ilan din naman sa mga puno sa Asia, 
palibhasa'y kaniyang mga kaibigan, ay nangagpasugo 
sa kaniya at siya'y pinakiusapang huwag siyang 
pumaroon sa dulaan. 

At ang iba nga'y sumisigaw ng isang bagay, at ang 
iba'y iba naman: sapagka't ang pulong ay nasa 
kaguluhan; at hindi maalaman ng karamihan kung 
bakit sila'y nangagkatipon. 

At kanilang inilabas si Alejandro sa karamihan, na 
siya'y itinutulak ng mga Judio sa dakong harap. At 
inihudyat ang kamay ni Alejandro, at ibig sanang 
magsanggalang sa harapan ng bayan. 

Datapuwa't nang matalastas nilang siya'y Judio, ay 
nangagkaisang lahat na mangagsigawan sa loob halos 
ng dalawang oras, Dakila ang Diana ng mga Efeso. 

At nang mapatahimik na ng kalihim-bayan ang 
karamihan, ay kaniyang sinabi, Kayong mga lalaking 
taga Efeso, sino sa mga tao ang hindi nakakaalam 
na ang bayan ng mga Efeso ay tagapagingat ng 
templo ng dakilang Diana, at ng larawang nahulog 
mula kay Jupiter? 

Yamang hindi nga maikakaila ang mga bagay na ito, 
ay dapat kayong magsitahimik, at huwag magsigawa 
ng anomang bagay sa madalian. 

Sapagka't dinala ninyo rito ang mga taong ito, na 
hindi mga mangloloob sa templo, ni mga mamumusong 
man sa ating diosa. 

Kung si Demetrio nga, at ang mga panday na kasama 
niya, ay mayroong anomang sakdal laban sa kanino 
man, ay bukas ang mga hukuman, at may mga 
proconsul: bayaan ninyong mangagsakdal ang isa't 
isa. 

Datapuwa't kung may inuusig kayo sa ano pa mang 
ibang mga bagay, ay mahahatulan sa karaniwang 
kapulungan. 

Sapagka't totoong nanganganib tayo na mangasakdal 
tungkol sa pagkakagulo sa araw na ito, palibhasa'y 
walang anomang kadahilanan: at tungkol dito ay 
hindi tayo makapagbibigay sulit tungkol sa 
pagkakatipong ito. 

At nang siya'y makapagsalitang gayon, ay pinaalis 
niya ang kapulungan. 

At pagkatapos na mapatigil ang kaguluhan, nang 
maipatawag na ni Pablo ang mga alagad at sila'y 
mapangaralan, ay nagpaalam sa kanila, at umalis 
upang pumaroon sa Macedonia. 

At nang matahak na niya ang mga dakong yaon, at 
maaralan na sila ng marami, siya'y napasa Grecia. 

At nang siya'y makapaggugol na ng tatlong buwan 
doon, at mapabakayan siya ng mga Judio nang siya'y 
lalayag na sa Siria, ay pinasiyahan niyang bumalik 
na magdaan sa Macedonia. 

At siya'y sinamahan hanggang sa Asia, ni Sopatro 
na taga Berea, na anak ni Pirro; at ng mga taga 
Tesalonicang si Aristarco at si Segundo; at ni 
Gayo na taga Derbe, at ni Timoteo; at ng mga taga 
Asiang si Tiquico at si Trofimo. 

Datapuwa't nangauna ang mga ito, at hinintay kami 
sa Troas. 

At kami'y nagsilayag mula sa Filipos pagkaraan ng 
mga kaarawan ng mga tinapay na walang lebadura, at 
nagsidating kami sa kanila sa Troas sa loob ng 
limang araw; na doo'y nagsitira kaming pitong 
araw. 

At nang unang araw ng sanglinggo, nang kami'y 
nangagkakapisan upang pagputolputulin ang tinapay, 
si Pablo ay nangaral sa kanila, na nagaakalang 
umalis sa kinabukasan; at tumagal ang kaniyang 
pananalita hanggang sa hatinggabi. 

At may maraming mga ilaw sa silid sa itaas na 
pangkatipunan namin. 

At may nakaupo sa durungawan na isang binatang 
nagngangalang Eutico, na mahimbing sa pagtulog; at 
samantalang si Pablo ay nangangaral ng mahaba, 
palibhasa'y natutulog ay nahulog buhat sa ikatlong 
grado, at siya'y binuhat na patay. 

At nanaog si Pablo, at dumapa sa ibabaw niya, at 
siya'y niyakap na sinabi, Huwag kayong magkagulo; 
sapagka't nasa kaniya ang kaniyang buhay. 

At nang siya'y makapanhik na, at mapagputolputol 
na ang tinapay, at makakain na, at makapagsalita 
sa kanila ng mahaba, hanggang sa sumikat ang araw, 
kaya't siya'y umalis. 

At kanilang dinalang buhay ang binata, at hindi 
kakaunti ang kanilang pagkaaliw. 

Datapuwa't kami, na nangauna sa daong, ay 
nagsilayag na patungong Ason, na doon namin 
inaakalang ilulan si Pablo: sapagka't gayon ang 
kaniyang ipinasiya, na ninanasa niyang maglakad. 

At nang salubungin niya kami sa Ason, siya'y 
inilulan namin, at nagsiparoon kami sa Mitilene. 

At pagtulak namin doon, ay sumapit kami nang 
sumunod na araw sa tapat ng Chio; at nang 
kinabukasan ay nagsidaong kami sa Samo; at nang 
kinabukasan ay nagsirating kami sa Mileto. 

Sapagka't ipinasiya ni Pablo na lampasan ang 
Efeso, upang huwag na siyang maggugol ng panahon 
sa Asia; sapagka't siya'y nagmamadali upang kung 
maaari ay dumating sa Jerusalem sa araw ng 
Pentecostes. 

At mula sa Mileto ay nagpasugo siya sa Efeso, at 
ipinatawag ang mga matanda sa iglesia. 

At nang sila'y magsidating sa kaniya, ay sinabi 
niya sa kanila, Nalalaman ninyo, na mula nang 
unang araw na ako'y tumungtong sa Asia, kung paano 
ang pakikisama ko sa inyo sa buong panahon, 

Na ako'y naglilingkod sa Panginoon ng buong 
pagpapakumbaba ng isip, at ng mga luha, at ng mga 
pagsubok na dumating sa akin dahil sa mga pagbakay 
ng mga Judio; 

Kung paanong hindi ko ikinait na ipahayag sa inyo 
ang anomang bagay na pakikinabangan, at hayag na 
itinuro sa inyo, at sa mga bahay-bahay, 

Na sinasaksihan ko sa mga Judio at gayon din sa 
mga Griego ang pagsisisi sa Dios, at ang 
pananampalataya sa ating Panginoong Jesucristo. 

At ngayon, narito, ako na natatali sa espiritu ay 
pasasa Jerusalem, na hindi nalalaman ang mga bagay 
na mangyayari sa akin doon: 

Maliban na pinatotohanan sa akin ng Espiritu Santo 
sa bawa't bayan, na sinasabing ang mga tanikala at 
ang mga kapighatian ay nagsisipagantay sa akin. 

Datapuwa't hindi ko minamahal ang aking buhay na 
waring sa akin ay mahalaga, maganap ko lamang ang 
aking katungkulan, at ang ministeriong tinanggap 
ko sa Panginoong Jesus, na magpatotoo ng evangelio 
ng biyaya ng Dios. 

At ngayon, narito, nalalaman ko na kayong lahat, 
na aking nilibot na pinangaralan ng kaharian, ay 
hindi na ninyo muling makikita pa ang aking mukha. 

Kaya nga pinatotohanan ko sa inyo sa araw na ito, 
na ako'y malinis sa dugo ng lahat ng mga tao. 

Sapagka't hindi ko ikinait ang pagsasaysay sa inyo 
ng buong kapasiyahan ng Dios. 

Ingatan ninyo ang inyong sarili, at ang buong 
kawan, na sa kanila'y ginawa kayo ng Espiritu 
Santo na mga obispo, upang pakanin ninyo ang 
iglesia ng Panginoon na binili niya ng kaniyang 
sariling dugo. 

Aking talastas na pagalis ko ay magsisipasok sa 
inyo ang mga ganid na lobo, na hindi 
mangagpapatawad sa kawan; 

At magsisilitaw sa mga kasamahan din ninyo ang mga 
taong mangagsasalita ng mga bagay na masasama, 
upang mangagdala ng mga alagad sa kanilang 
hulihan. 

Kaya nga kayo'y mangagpuyat, na alalahaning sa 
loob ng tatlong taon ay hindi ako naglikat sa gabi 
at araw ng paalaala sa bawa't isa na may pagluha. 

At ngayo'y ipinagtatagubilin ko kayo sa Dios, at 
sa salita ng kaniyang biyaya, na makapagpapatibay, 
at makapagbibigay sa inyo ng mana sa kasamahan ng 
lahat na mga pinapaging banal. 

Hindi ko inimbot ang pilak ninoman, o ang ginto, o 
ang pananamit. 

Nalalaman din ninyo na ang mga kamay na ito ay 
nangaglilingkod sa mga kinakailangan ko, at sa 
aking mga kasamahan. 

Nagbigay halimbawa ako sa inyo sa lahat ng mga 
bagay, na sa ganitong pagpapagal ay dapat kayong 
magsisaklolo sa mahihina, at alalahanin ang mga 
salita ng Panginoong Jesus, na siya rin ang may 
sabi, Lalo pang mapalad ang magbigay kay sa 
tumanggap. 

At nang makapagsalita na siya ng gayon, ay 
nanikluhod siya at nanalanging kasama silang 
lahat. 

At silang lahat ay nagsipanangis nang di kawasa, 
at nangagsiyakap sa leeg ni Pablo at siya'y 
hinagkan nila. 

Na ikinahahapis ng lalo sa lahat ang salitang 
sinabi niya, na hindi na nila makikitang muli pa 
ang kaniyang mukha. At kanilang inihatid siya sa 
kaniyang paglalakbay hanggang sa daong. 

At nang mangyaring kami'y mangakahiwalay na sa 
kanila at mangaglayag, ay tuloytuloy na pinunta 
namin ang Coos, at nang kinabukasa'y ang Rodas, at 
buhat doo'y ang Patara: 

At nang aming masumpungan ang isang daong na 
dumaraang patungo sa Fenicia, ay nagsilulan kami, 
at nagsipaglayag. 

At nang matanaw namin ang Chipre, na maiiwan namin 
sa dakong kaliwa ay nagsilayag kaming hanggang sa 
Siria, at nagsidaong sa Tiro; sapagka't ilulunsad 
doon ng daong ang kaniyang lulan. 

At nang masumpungan ang mga alagad, ay nangatira 
kami doong pitong araw: at sinabi ng mga ito kay 
Pablo na sa pamamagitan ng Espiritu, na huwag 
siyang tutungtong sa Jerusalem. 

At nang mangyari na maganap namin ang mga araw na 
yaon, ay nagsialis kami at nangagpatuloy sa aming 
paglalakbay: at silang lahat, pati ng mga asawa at 
mga anak, ay humatid sa amin sa aming paglalakad 
hanggang sa labas ng bayan: at sa paninikluhod 
namin sa baybayin, kami'y nagsipanalangin, at 
nangagpaalaman sa isa't isa; 

At nagsilulan kami sa daong, datapuwa't sila'y 
muling nagsiuwi sa bahay. 

At nang aming matapos ang paglalayag buhat sa 
Tiro, ay nagsidating kami sa Tolemaida; at kami'y 
nagsibati sa mga kapatid, at kami'y nagsitahan sa 
kanilang isang araw. 

At nang kinabukasan ay nagsialis kami, at 
nagsidating sa Cesarea: at sa pagpasok namin sa 
bahay ni Felipe na evangelista, na isa sa pito, ay 
nagsitahan kaming kasama niya. 

Ang tao ngang ito'y may apat na anak na binibini, 
na nagsisipanghula. 

At sa pagtira namin doong ilang araw, ay dumating 
na galing sa Judea ang isang propeta, na 
nagngangalang Agabo. 

At paglapit sa amin, at pagkakuha ng pamigkis ni 
Pablo, ay ginapos niya ang kaniyang sariling mga 
paa't kamay, at sinabi, Ganito ang sabi ng 
Espiritu Santo, Ganitong gagapusin ng mga Judio sa 
Jerusalem ang lalaking may-ari ng pamigkis na ito, 
at siya'y kanilang ibibigay sa mga kamay ng mga 
Gentil. 

At nang marinig namin ang mga bagay na ito, kami 
at gayon din ang nangaroroon doon ay nagsipamanhik 
sa kaniya na huwag ng umahon sa Jerusalem. 

Nang magkagayo'y sumagot si Pablo, Anong ginagawa 
ninyo, na nagsisitangis at dinudurog ang aking 
puso? sapagka't ako'y nahahanda na hindi lamang 
gapusin, kundi mamatay rin naman sa Jerusalem 
dahil sa pangalan ng Panginoong Jesus. 

At nang hindi siya pahikayat ay nagsitigil kami, 
na nagsisipagsabi, Mangyari ang kalooban ng 
Panginoon. 

At pagkatapos ng mga araw na ito ay binuhat namin 
ang aming daladalahan at nagsiahon kami sa 
Jerusalem. 

At nagsisama naman sa aming mula sa Cesarea ang 
ilan sa mga alagad, at kanilang isinama ang isang 
Mnason, na taga Chipre, isa sa mga kaunaunahang 
alagad, na sa kaniya kami magsisipanuluyan. 

At nang magsidating kami sa Jerusalem, ay 
tinanggap kami ng mga kapatid na may kagalakan. 

At nang sumunod na araw ay pumaroon si Pablo na 
kasama kami kay Santiago; at ang lahat ng mga 
matanda ay nangaroroon. 

At nang sila'y mangabati na niya, ay isaisang 
isinaysay niya sa kanila ang mga bagay na ginawa 
ng Dios sa mga Gentil sa pamamagitan ng kaniyang 
ministerio. 

At sila, nang kanilang marinig yaon, ay 
niluwalhati ang Dios; at sa kaniya'y sinabi nila, 
Nakikita mo na, kapatid, kung ilang libo-libo ang 
mga Judio na nagsisisampalataya; at silang lahat 
ay pawang masisikap sa kautusan. 

At nabalitaan nila tungkol sa iyo, na itinuturo mo 
sa lahat ng mga Judio na nangasa mga Gentil na 
magsihiwalay kay Moises, na sinasabi mo sa kanila 
na huwag tuliin ang kanilang mga anak ni 
mangagsilakad ng ayon sa mga kaugalian. 

Ano nga baga ito? tunay na kanilang mababalitaang 
dumating ka. 

Gawin mo nga itong sinasabi namin sa iyo: Mayroon 
kaming apat katao na may panata sa kanilang 
sarili; 

Isama mo sila, maglinis kang kasama nila, at 
pagbayaran mo ang kanilang magugugol, upang sila'y 
mangagpaahit ng kanilang mga ulo: at maalaman ng 
lahat na walang katotohanan ang mga bagay na 
kanilang nabalitaan tungkol sa iyo; kundi ikaw rin 
naman ay lumalakad ng maayos na tumutupad ng 
kautusan. 

Nguni't tungkol sa mga Gentil na 
nagsisisampalataya, ay sinulatan namin, na 
pinagpayuhang sila'y magsiilag sa mga inihain sa 
mga diosdiosan, at sa dugo, at sa binigti, at sa 
pakikiapid. 

Nang magkagayo'y isinama ni Pablo ang mga tao, at 
nang sumunod na araw nang makapaglinis na siyang 
kasama nila ay pumasok sa templo, na isinasaysay 
ang katuparan ng mga araw ng paglilinis, hanggang 
sa ihain ang haing patungkol sa bawa't isa sa 
kanila. 

At nang halos tapos na ang pitong araw, ang mga 
Judiong taga Asia, nang siya'y makita nila sa 
templo, ay kanilang ginulo ang buong karamihan at 
siya'y kanilang dinakip, 

Na nangagsisigawan, Mga lalaking taga Israel, 
magsitulong kayo: Ito ang tao na nagtuturo sa mga 
tao sa lahat ng dako laban sa bayan, at sa 
kautusan, at sa dakong ito; at bukod pa sa rito'y 
nagdala rin siya ng mga Griego sa templo, at 
dinungisan itong dakong banal. 

Sapagka't nakita muna nila na kasama niya sa bayan 
si Trofimo taga Efeso, na sinapantaha nilang 
ipinasok ni Pablo sa templo. 

At ang buong bayan ay napakilos, at ang mga tao'y 
samasamang nagsipanakbuhan; at kanilang 
sinunggaban si Pablo, at siya'y kinaladkad na 
inilabas sa templo: at pagdaka'y inilapat ang mga 
pinto. 

At samantalang pinagpipilitan nilang siya'y 
patayin, ay dumating ang balita sa pangulong 
kapitan ng pulutong, na ang buong Jerusalem ay 
nasa kaguluhan. 

At pagdaka'y kumuha siya ng mga kawal at mga 
senturion, at sumagasa sa kanila: at sila, nang 
kanilang makita ang pangulong kapitan at ang mga 
kawal ay nagsitigil ng paghampas kay Pablo. 

Nang magkagayo'y lumapit ang pangulong kapitan, at 
tinangnan siya, at siya'y ipinagapos ng dalawang 
tanikala; at itinanong kung sino siya, at kung ano 
ang ginawa niya. 

At iba'y sumisigaw ng isang bagay, ang iba'y iba 
naman, sa gitna ng karamihan: at nang hindi niya 
maunawa ang katotohanan dahil sa kaguluhan, ay 
ipinadala siya sa kuta. 

At nang siya'y dumating sa hagdanan ay nangyari na 
siya'y binuhat ng mga kawal dahil sa pagagaw ng 
karamihan; 

Sapagka't siya'y sinusundan ng karamihan ng mga 
tao, na nangagsisigawan, Alisin siya. 

At nang ipapasok na si Pablo sa kuta, ay kaniyang 
sinabi sa pangulong kapitan, Mangyayari bagang 
magsabi ako sa iyo ng anoman? At sinabi niya, 
Marunong ka baga ng Griego? 

Hindi nga baga ikaw yaong Egipcio, na nang mga 
nakaraang araw ay nanghihikayat sa kaguluhan at 
nagdala sa ilang ng apat na libong katao na mga 
Mamamatay-tao? 

Datapuwa't sinabi ni Pablo, Ako'y Judio, na taga 
Tarso sa Cilicia, isang mamamayan ng bayang hindi 
kakaunti ang kahalagahan: at ipinamamanhik ko sa 
iyo, na ipahintulot mo sa aking magsalita sa 
bayan. 

At nang siya'y mapahintulutan na niya, si Pablo, 
na nakatayo sa hagdanan, inihudyat ang kamay sa 
bayan; at nang tumahimik nang totoo, siya'y 
nagsalita sa kanila sa wikang Hebreo, na sinasabi, 

Mga kapatid na lalake at mga magulang, pakinggan 
ninyo ang pagsasanggalang na gagawin ko ngayon sa 
harapan ninyo. 

At nang marinig nilang sila'y kinakausap niya sa 
wikang Hebreo, ay lalo pang tumahimik sila: at 
sinabi niya, 

Ako'y Judio, na ipinanganak sa Tarso ng Cilicia, 
datapuwa't pinapagaral sa bayang ito, sa paanan ni 
Gamaliel, na tinuruan alinsunod sa mahigpit na 
kaparaanan ng kautusan ng ating mga magulang, 
palibhasa'y masikap tungkol sa Dios, na gaya 
ninyong lahat ngayon: 

At aking pinagusig ang Daang ito hanggang sa 
mamatay, na tinatalian at ipinapasok sa mga 
bilangguan ang mga lalake at gayon din ang mga 
babae. 

Gaya rin naman ng pangulong saserdote na 
nagpapatotoo sa akin, at ang buong kapulungan ng 
matatanda: na sa kanila nama'y tumanggap ako ng 
mga sulat sa mga kapatid, at naglakbay ako sa 
Damasco upang dalhin ko namang mga gapos sa 
Jerusalem ang nangaroroon upang parusahan. 

At nangyari, na, samantalang ako'y naglalakbay, at 
nalalapit na sa Damasco, nang magtatanghaling 
tapat, biglang nagliwanag mula sa langit ang isang 
malaking ilaw sa palibot ko. 

At ako'y nasubasob sa lupa, at narinig ko ang 
isang tinig na nagsasabi sa akin, Saulo, Saulo, 
bakit mo ako pinaguusig? 

At ako'y sumagot, Sino ka baga, Panginoon? At 
sinabi niya sa akin, Ako'y si Jesus na taga 
Nazaret, na iyong pinaguusig. 

At sa katotohana'y nakita ng mga kasamahan ko ang 
ilaw, datapuwa't hindi nila narinig ang tinig na 
nagsalita sa akin. 

At sinabi ko, Ano ang gagawin ko, Panginoon? At 
sinabi sa akin ng Panginoon, Magtindig ka, at 
pumaroon ka sa Damasco; at doo'y sasabihin sa iyo 
ang lahat ng mga bagay na itinalagang gagawin mo. 

At nang hindi ako makakita dahil sa kaningningan 
ng ilaw na yaon, palibhasa'y inakay ako sa kamay 
ng mga kasamahan ko, ay pumasok ako sa Damasco. 

At isang Ananias, lalaking masipag sa kabanalan 
ayon sa kautusan, na may mabuting katunayan ng 
lahat ng mga Judiong nagsisitahan doon, 

Ay lumapit sa akin, at natatayo sa tabi ko ay 
nagsabi sa akin, Kapatid na Saulo, tanggapin mo 
ang iyong paningin. At nang oras ding yao'y 
tumingin ako sa kaniya. 

At sinabi niya, Ang Dios ng ating mga magulang ay 
itinalaga ka upang mapagkilala mo ang kaniyang 
kalooban, at makita mo ang Banal, at marinig mo 
ang isang tinig mula sa kaniyang bibig. 

Sapagka't magiging saksi ka niya sa lahat ng mga 
tao tungkol sa mga bagay na iyong nakita at 
narinig. 

At ngayon bakit ka tumitigil? magtindig ka, at 
ikaw ay magbautismo, at hugasan mo ang iyong mga 
kasalanan, na tumatawag sa kaniyang pangalan. 

At nangyari, na, nang ako'y makabalik na sa 
Jerusalem, at nang ako'y nananalangin sa templo ay 
nawalan ako ng diwa, 

At siya'y nakita ko na nagsasabi sa akin, 
Magmadali ka, at umalis ka agad sa Jerusalem; 
sapagka't hindi nila tatanggapin sa iyo ang 
patotoo tungkol sa akin. 

At aking sinabi, Panginoon, napagtatalastas nila 
na ako ang nagbilanggo at humampas sa bawa't 
sinagoga sa mga nagsisisampalataya sa iyo: 

At nang ibubo ang dugo ni Estebang iyong saksi, ay 
ako nama'y nakatayo sa malapit, at sinasangayunan 
ko, at iningatan ko ang mga damit ng sa kaniya'y 
nagsipatay. 

At sinabi niya sa akin, Yumaon ka: sapagka't 
susuguin kita sa malayo sa mga Gentil. 

At kanilang pinakinggan siya hanggang sa salitang 
ito; at sila'y nangagtaas ng kanilang tinig, at 
nangagsabi, Alisin sa lupa ang isang gayong tao: 
sapagka't hindi marapat na siya'y mabuhay. 

At samantalang sila'y nangagsisigawan, at 
ipinaghahagisan ang kanilang mga damit, at 
nangagsasabog ng alabok sa hangin, 

Ay ipinagutos ng pangulong kapitan na siya'y 
ipasok sa kuta, na ipinaguutos na siya'y sulitin 
sa pamamagitan ng hampas, upang maalaman niya kung 
sa anong kadahilanan sila'y nangagsigawan ng gayon 
laban sa kaniya. 

At nang siya'y kanilang magapos na ng mga panaling 
katad, ay sinabi ni Pablo sa senturiong nakatayo 
sa malapit, Matuwid baga sa iyo na hampasin ang 
isang taong taga Roma, na hindi pa nahahatulan? 

At nang ito'y marinig ng senturion, ay naparoon 
siya sa pangulong kapitan at sa kaniya'y 
ipinagbigay-alam, na sinasabi, Ano baga ang 
gagawin mo? sapagka't ang taong ito ay taga Roma. 

At lumapit ang pangulong kapitan at sinabi sa 
kaniya, Sabihin mo sa akin, ikaw baga'y taga Roma? 
At sinabi niya, Oo. 

At sumagot ang pangulong kapitan, Binili ko ng 
totoong mahal ang pagkamamamayang ito. At sinabi 
ni Pablo, Nguni't ako'y katutubong taga Roma. 

Pagkaraka nga'y nagsilayo sa kaniya ang mga sa 
kaniya sana'y susulit: at ang pangulong kapitan 
din naman ay natakot nang maalamang siya'y taga 
Roma, at dahil sa pagkagapos niya sa kaniya. 

Datapuwa't nang kinabukasan, sa pagkaibig na 
matanto ang katunayan kung bakit siya'y isinakdal 
ng mga Judio, ay kaniyang pinawalan siya, at 
pinapagpulong ang mga pangulong saserdote at ang 
buong Sanedrin, at ipinapanaog si Pablo at 
iniharap sa kanila. 

At si Pablo, na tumititig na mabuti sa Sanedrin, 
ay nagsabi, Mga kapatid na lalake, ako'y nabuhay 
sa harapan ng Dios sa buong kabutihan ng budhi 
hanggang sa mga araw na ito. 

At ipinagutos ng dakilang saserdoteng si Ananias 
sa mga nalalapit sa kaniya na siya'y saktan sa 
bibig. 

Nang magkagayo'y sinabi sa kaniya ni Pablo, 
sasaktan ka ng Dios, ikaw na pinaputing pader: at 
nakaupo ka baga upang ako'y hatulan mo ayon sa 
kautusan, at ako'y sinasaktan mo ng laban sa 
kautusan? 

At sinabi ng nangakatayo sa malapit, Nilalait mo 
ang dakilang saserdote ng Dios? 

At sinabi ni Pablo, Hindi ko nalalaman, mga 
kapatid na lalake, na siya'y dakilang saserdote: 
sapagka't nasusulat, Huwag kang magsasalita ng 
masama sa isang pinuno ng iyong bayan. 

Datapuwa't nang matalastas ni Pablo na ang isang 
bahagi ay mga Saduceo at ang iba'y mga Fariseo, ay 
sumigaw siya sa Sanedrin, Mga kapatid na lalake, 
ako'y Fariseo, anak ng mga Fariseo: ako'y 
sinisiyasat tungkol sa pagasa at pagkabuhay na 
maguli ng mga patay. 

At nang masabi na niya ang gayon, nangyari ang 
isang pagtatalo sa mga Fariseo at sa mga Saduceo; 
at nagkabahabahagi ang kapulungan. 

Sapagka't sinasabi ng mga Saduceo na walang 
pagkabuhay na maguli, ni anghel, ni espiritu; 
datapuwa't kapuwa pinaniniwalaan ng mga Fariseo. 

At nagkaroon ng malaking sigawan, at nagsitindig 
ang ilan sa mga eskriba na kakampi ng mga Fariseo, 
at nakikipagtalo, na nagsipagsabi, Wala kaming 
masumpungang anomang kasalanan sa taong ito: at 
ano kung siya'y kinausap man ng isang espiritu, o 
ng isang anghel? 

At nang magkaroon ng malaking pagtatalo, sa takot 
ng pangulong kapitan na baka pagwaraywarayin nila 
si Pablo, ay pinapanaog ang mga kawal at ipinaagaw 
siya sa gitna nila, at siya'y ipinasok sa kuta. 

At nang sumunod na gabi ay lumapit sa kaniya ang 
Panginoon, at sinabi, Laksan mo ang iyong loob: 
sapagka't kung paano ang pagkapatotoo mo tungkol 
sa akin sa Jerusalem, ay kailangang patotohanan mo 
rin gayon sa Roma. 

At nang araw na, ay nangagkatipon ang mga Judio, 
at sila'y nangagpanata sa ilalim ng sumpa, na 
nagsisipagsabi na hindi sila kakain ni iinom man 
hanggang sa kanilang mapatay si Pablo. 

At mahigit sa apat na pu ang mga nagsipanumpa ng 
ganito. 

At sila'y nagsiparoon sa mga pangulong saserdote 
at sa mga matanda, at nangagsabi, Kami ay 
nangagpanata sa ilalim ng mahigpit na sumpa, na 
hindi titikim ng anoman hanggang sa mapatay namin 
si Pablo. 

Ngayon nga kayo pati ng Sanedrin ay 
mangagpahiwatig sa pangulong kapitan na siya'y 
ipapanaog niya sa inyo, na waring ibig ninyong 
mahatulan ng lalong ganap ang sakdal tungkol sa 
kaniya: at kami, bago siya dumating ay nangahanda 
upang siya'y patayin. 

Datapuwa't ang anak na lalake ng kapatid na babae 
ni Pablo ay narinig ang tungkol sa kanilang 
pagbabakay, at siya'y naparoon at pumasok sa kuta 
at isinaysay kay Pablo. 

At tinawag ni Pablo ang isa sa mga senturion, at 
sinabi, Dalhin mo ang binatang ito sa pangulong 
kapitan; sapagka't siya'y may isang bagay na 
sasabihin sa kaniya. 

Kaya't siya'y kinuha, at dinala siya sa pangulong 
kapitan, at sinabi, Tinawag ako ng bilanggong si 
Pablo, at ipinamanhik sa aking dalhin ko sa iyo 
ang binatang ito, na may isang bagay na sasabihin 
sa iyo. 

At tinangnan siya ng pangulong kapitan sa kamay, 
at pagtabi ay lihim na tinanong siya, Ano yaong 
sasabihin mo sa akin? 

At sinabi niya, Pinagkasunduan ng mga Judio na sa 
iyo'y ipamanhik na iyong ipapanaog bukas si Pablo 
sa Sanedrin, na waring ikaw ay may sisiyasating 
lalong ganap tungkol sa kaniya. 

Huwag ka ngang palamuyot sa kanila: sapagka't 
binabakayan siya ng mahigit na apat na pung katao 
sa kanila, na nangagsipagpanata sa ilalim ng 
sumpa, na hindi kakain ni iinom man hanggang sa 
siya'y kanilang mapatay: at ngayo'y nangahahanda 
sila, na nangaghihintay ng pangako mo. 

Kaya't pinaalis ng pangulong kapitan ang binata, 
na ipinagbilin sa kaniya, Huwag mong sasabihin sa 
kanino man na ipinahiwatig mo sa akin ang mga 
bagay na ito. 

At kaniyang tinawag ang dalawa sa mga senturion, 
at sinabi, Ihanda ninyo ang dalawang daang kawal 
upang magsiparoon hanggang sa Cesarea, at pitong 
pung kabayuhan, at dalawang daang sibatan, sa 
ikatlong oras ng gabi: 

At pinapaghanda niya sila ng mga hayop, upang 
mapagsakyan kay Pablo, at siya'y maihatid na 
walang panganib kay Felix na gobernador. 

At siya'y sumulat ng isang sulat, na ganito: 

Si Claudio Lisias sa kagalanggalang na gobernador 
Felix, bumabati. 

Ang taong ito'y hinuli ng mga Judio, at papatayin 
na lamang sana nila, nang dumalo akong may 
kasamang mga kawal at siya'y iniligtas ko, nang 
mapagtantong siya'y isang taga Roma. 

At sa pagkaibig kong mapagunawa ang dahilan kung 
bakit siya'y kanilang isinakdal, ay ipinanaog ko 
siya sa kanilang Sanedrin: 

Na nasumpungan ko na siya'y kanilang isinasakdal 
sa mga suliranin tungkol sa kanilang kautusan, 
datapuwa't walang anomang sakdal laban sa kaniya 
na marapat sa kamatayan o sa tanikala. 

At nang ipakilala sa akin na may banta laban sa 
taong iyan, ay ipinadala ko siya agad sa iyo, na 
aking ipinagbilin din sa mga sa kaniya'y 
nangagsasakdal na mangagsalita sa harapan mo laban 
sa kaniya. 

Kaya't ang mga kawal, alinsunod sa iniutos sa 
kanila, ay kinuha si Pablo at dinala siya sa gabi 
sa Antipatris. 

Datapuwa't nang kinabukasan ay pinabayaan nilang 
samahan siya ng mga kabayuhan, at nangagbalik sa 
kuta: 

At sila, nang sila'y magsidating sa Cesarea at 
maibigay ang sulat sa gobernador, ay iniharap din 
si Pablo sa harapan niya. 

At nang mabasa niya ito, ay itinanong niya kung 
taga saang lalawigan siya; at nang maalamang 
siya'y taga Cilicia, 

Pakikinggan kitang lubos, ang sabi niya, pagdating 
naman ng mga nagsisipagsakdal sa iyo: at 
ipinagutos na siya'y ingatan sa palasio ni 
Herodes. 

At pagkaraan ng limang araw ay lumusong ang 
pangulong saserdoteng si Ananias na kasama ang 
ilang matatanda, at ang isang Tertulo na 
mananalumpati; at sila'y nangagbigay-alam sa 
gobernador laban kay Pablo. 

At nang siya'y tawagin, si Tertulo ay 
nagpasimulang isakdal siya, na sinasabi, Yamang 
dahil sa iyo'y nangagtatamo kami ng malaking 
kapayapaan, at sa iyong kalinga ay napawi sa 
bansang ito ang mga kasamaan, 

Ay tinatanggap namin ito sa lahat ng mga paraan at 
sa lahat ng mga dako, kagalanggalang na Felix, ng 
buong pagpapasalamat. 

Datapuwa't, nang huwag akong makabagabag pa sa 
iyo, ay ipinamamanhik ko sa iyo na pakinggan mo 
kami sa iyong kagandahang loob sa ilang mga 
salita. 

Sapagka't nangasumpungan namin ang taong ito'y 
isang taong mapangulo at mapagbangon ng mga 
paghihimagsik sa gitna ng lahat ng mga Judio sa 
buong sanglibutan, at namiminuno sa sekta ng mga 
Nazareno: 

Na kaniya rin namang pinagsisikapang lapastanganin 
ang templo: na siya ring dahil ng aming inihuli: 

Datapuwa't dumating ang pangulong pinunong si 
Lysias at sapilitang inagaw siya sa aming mga 
kamay. 

Na mapagtatalastas mo, sa iyong pagsisiyasat sa 
kaniya, ang lahat ng mga bagay na ito na laban sa 
kaniya'y isinasakdal namin. 

At nakianib naman ang mga Judio sa pagsasakdal, na 
pinatutunayan na ang mga bagay na ito'y gayon nga. 

At nang siya'y mahudyatan ng gobernador upang 
magsalita, si Pablo ay sumagot, Yamang nalalaman 
ko na ikaw ay hukom sa loob ng maraming mga taon 
sa bansang ito, ay masiglang gagawin ko ang aking 
pagsasanggalang: 

Sapagka't napagtatalastas mo na wala pang 
labingdalawang araw buhat nang ako'y umahon sa 
Jerusalem upang sumamba: 

At ni hindi nila ako nasumpungan sa templo na 
nakikipagtalo sa kanino man o kaya'y nanggugulo sa 
karamihan, ni sa mga sinagoga, ni sa bayan. 

Ni hindi rin mapatutunayan nila sa iyo ang mga 
bagay na ngayo'y kanilang isinasakdal laban sa 
akin. 

Nguni't ito ang ipinahahayag ko sa iyo, na ayon sa 
Daan na kanilang tinatawag na sekta, ay gayon ang 
paglilingkod ko sa Dios ng aming mga magulang, na 
sinasampalatayanan ang lahat ng mga bagay na 
alinsunod sa kautusan, at nangasusulat sa mga 
propeta; 

Na may pagasa sa Dios, na siya rin namang 
hinihintay nila, na magkakaroon ng pagkabuhay na 
maguli ng mga ganap at gayon din ng mga di ganap. 

Na dahil nga rito'y lagi rin akong nagsasanay 
upang magkaroon ng isang budhing walang 
kapaslangan sa Dios at sa mga tao. 

At nang makaraan nga ang ilang mga taon ay 
naparito ako upang magdala ng mga limos sa aking 
bansa, at ng mga hain: 

Na ganito nila ako nasumpungang pinalinis sa 
templo, na walang kasamang karamihan, ni wala ring 
kaguluhan: datapuwa't mayroon doong ilang mga 
Judiong galing sa Asia. 

Na dapat magsiparito sa harapan mo, at 
mangagsakdal, kung may anomang laban sa akin. 

O kaya'y ang mga tao ring ito ang mangagsabi kung 
anong masamang gawa ang nasumpungan nila nang 
ako'y nakatayo sa harapan ng Sanedrin, 

Maliban na sa isang tinig na ito na aking isinigaw 
nang nakatayo sa gitna nila, Tungkol sa pagkabuhay 
na maguli ng mga patay ako'y pinaghahatulan sa 
harapan ninyo sa araw na ito. 

Datapuwa't si Felix, na may lalong ganap nang 
pagkatalastas tungkol sa Daan, ay ipinagpaliban 
sila, na sinasabi, Paglusong ni Lisias na 
pangulong kapitan, ay pasisiyahan ko ang inyong 
usap. 

At iniutos niya sa senturion na siya'y tanuran at 
siya'y pagbigyang-loob; at huwag ipagbawal sa 
kanino mang mga kaibigan niya na siya'y 
paglingkuran. 

Datapuwa't nang makaraan ang ilang mga araw, si 
Felix ay dumating na kasama si Drusila, na 
kaniyang asawa, na isang Judia, at ipinatawag si 
Pablo, at siya'y pinakinggan tungkol sa 
pananampalataya kay Cristo Jesus. 

At samantalang siya'y nagsasalaysay tungkol sa 
katuwiran, at sa sariling pagpipigil, at sa 
paghuhukom na darating, ay nangilabot si Felix, at 
sumagot, Ngayo'y humayo ka; at pagkakaroon ko ng 
kaukulang panahon ay ipatatawag kita. 

Kaniyang inaasahan din naman na siya'y bibigyan ni 
Pablo ng salapi: kaya naman lalong madalas na 
ipinatatawag siya, at sa kaniya'y nakikipagusap. 

Datapuwa't nang maganap ang dalawang taon, si 
Felix ay hinalinhan ni Porcio Festo; at sa 
pagkaibig ni Felix na siya'y kalugdan ng mga 
Judio, ay pinabayaan sa mga tanikala si Pablo. 

Nang makapasok na nga si Festo sa lalawigan, 
pagkaraan ng tatlong araw ay umahon sa Jerusalem 
mula sa Cesarea. 

At ang mga pangulong saserdote at ang mga maginoo 
sa mga Judio ay nangagbigay-alam sa kaniya laban 
kay Pablo; at siya'y kanilang pinamanhikan, 

Na humihingi ng lingap laban sa kaniya, na siya'y 
ipahatid sa Jerusalem; na binabakayan upang siya'y 
mapatay sa daan. 

Gayon ma'y sumagot si Festo, na si Pablo ay 
tinatanuran sa Cesarea, at siya'y paroroon sa 
lalong madaling panahon. 

Kaya nga, sinabi niya, ang mga may kapangyarihan 
sa inyo ay magsisamang lumusong sa akin, at kung 
may anomang pagkakasala ang taong ito, ay isakdal 
siya nila. 

At nang siya'y makatira na sa kanila na hihigit sa 
walo o sangpung araw, ay lumusong siya sa Cesarea: 
at nang kinabukasa'y lumuklok siya sa hukuman, at 
ipinaharap sa kaniya si Pablo. 

At nang siya'y dumating, ay niligid siya ng mga 
Judio na nagsilusong na galing sa Jerusalem, na 
may dalang marami at mabibigat na sakdal laban sa 
kaniya, na pawang hindi nila mapatunayan; 

Samantalang sinasabi ni Pablo sa kaniyang 
pagsasanggalang, Laban man sa kautusan ng mga 
Judio, ni laban sa templo, ni laban kay Cesar, ay 
hindi ako nagkakasala ng anoman. 

Datapuwa't si Festo, sa pagkaibig na siya'y 
kalugdan ng mga Judio, ay sumagot kay Pablo, at 
nagsabi, Ibig mo bagang umahon sa Jerusalem, at 
doon ka hatulan sa mga bagay na ito sa harapan ko? 

Datapuwa't sinabi ni Pablo, Nakatayo ako sa 
harapan ng hukuman ni Cesar, na doon ako dapat 
hatulan: wala akong ginawang anomang kasamaan sa 
mga Judio, gaya rin naman ng pagkatalastas mong 
mabuti. 

Kung ako nga'y isang makasalanan, at nakagawa ng 
anomang bagay na marapat sa kamatayan, ay hindi 
ako tumatangging mamatay; datapuwa't kung walang 
katotohanan ang mga bagay na ipinagsasakdal ng mga 
ito laban sa akin, ay hindi ako maibibigay ninoman 
sa kanila. Maghahabol ako kay Cesar. 

Nang magkagayon si Festo, nang makapagpanayam na 
sa Sanedrin, ay sumagot, Naghabol ka kay Cesar; 
kay Cesar ka paparoon. 

Nang makaraan nga ang ilang mga araw, si Agripa na 
hari at si Bernice ay nangagsidating sa Cesarea, 
at nagsibati kay Festo. 

At nang sila'y magsitira roong maraming araw, ay 
isinaysay ni Festo sa hari ang usapin ni Pablo, na 
sinasabi, May isang taong bilanggo na iniwan ni 
Felix: 

Tungkol sa kaniya nang ako'y nasa Jerusalem, ang 
mga pangulong saserdote at ang mga matanda sa mga 
Judio ay nangagbigay-alam sa akin, na hinihinging 
ako'y humatol laban sa kaniya. 

Sa kanila'y aking isinagot, na hindi kaugalian ng 
mga taga Roma na ibigay ang sinomang tao, hanggang 
hindi nahaharap ang isinasakdal sa mga 
nagsisipagsakdal, at siya'y magkaroon ng 
pagkakataong makagawa ng kaniyang pagsasanggalang 
tungkol sa sakdal laban sa kaniya. 

Nang sila nga'y mangagkatipon dito, ay hindi ako 
nagpaliban, kundi nang sumunod na araw ay lumuklok 
ako sa hukuman, at ipinaharap ko ang tao. 

Tungkol sa kaniya, nang magsitindig ang mga 
nagsisipagsakdal, ay walang anomang sakdal na 
masamang bagay na maiharap sila na gaya ng aking 
sinapantaha; 

Kundi may ilang mga suliranin laban sa kaniya 
tungkol sa kanilang sariling relihion, at sa isang 
Jesus, na namatay, na pinatutunayan ni Pablo na 
ito'y buhay. 

At ako, palibhasa'y naguguluhan tungkol sa kung 
paano kayang mapagsisiyasat ang mga bagay na ito, 
ay itinanong ko kung ibig niyang pumaroon sa 
Jerusalem at doon siya hatulan tungkol sa mga 
bagay na ito. 

Datapuwa't nang makapaghabol na si Pablo na siya'y 
ingatan upang hatulan ng emperador, ay ipinagutos 
kong ingatan siya hanggang sa siya'y maipadala ko 
kay Cesar. 

At sinabi ni Agripa kay Festo, Ibig ko rin sanang 
mapakinggan ang tao. Bukas, sinasabi niya, siya'y 
mapapakinggan mo. 

Kaya't nang kinabukasan, nang dumating si Agripa, 
at si Bernice, na may malaking karilagan, at nang 
mangakapasok na sila sa hukuman na kasama ang mga 
pangulong kapitan at ang mga maginoo sa bayan, sa 
utos ni Festo ay ipinasok si Pablo. 

At sinabi ni Festo, Haring Agripa, at lahat ng mga 
lalaking nangariritong kasama namin, nakikita 
ninyo ang taong ito, na tungkol sa kaniya'y 
nagsasakdal sa akin sa Jerusalem at dito naman ang 
buong karamihan ng mga Judio, na nangagsisigawang 
hindi marapat na siya'y mabuhay pa. 

Datapuwa't aking nasumpungang siya'y walang 
anomang ginawang marapat sa kamatayan: at 
sapagka't siya rin ay naghabol sa emperador ay 
ipinasiya kong siya'y ipadala. 

Tungkol sa kaniya'y wala akong alam na tiyak na 
bagay na maisusulat sa aking panginoon. Kaya 
dinala ko siya sa harapan ninyo, at lalong-lalo na 
sa harapan mo, haring Agripa, upang, pagkatapos ng 
pagsisiyasat, ay magkaroon ng sukat na maisulat. 

Sapagka't inaakala kong di katuwiran, na sa 
pagpapadala ng isang bilanggo, ay hindi 
magpahiwatig naman ng mga sakdal laban sa kaniya. 

At sinabi ni Agripa kay Pablo, Ipinahihintulot sa 
iyong magsaysay ka sa ganang iyo. Nang magkagayo'y 
iniunat ni Pablo ang kaniyang kamay, at ginawa ang 
kaniyang pagsasanggalang: 

Ikinaliligaya kong lubha, haring Agripa, na sa 
harapan mo'y gawin ko ang aking pagsasanggalang sa 
araw na ito tungkol sa lahat ng mga bagay na 
isinasakdal ng mga Judio laban sa akin. 

Lalong-lalo na sapagka't bihasa ka sa lahat ng mga 
kaugalian at mga suliranin na mayroon ang mga 
Judio: kaya nga ipinamamanhik ko sa iyo na 
pagdalitaan mong dinggin ako. 

Ang akin ngang pamumuhay mula sa aking pagkabata, 
na nang una'y inugali ko sa gitna ng aking bansa 
at sa Jerusalem, ay nalalaman ng lahat ng mga 
Judio; 

Na napagtatalastas nila mula pa nang una, kung 
ibig nilang magsisaksi, na alinsunod sa lalong 
mahigpit na sekta ng aming relihion ay nabuhay 
akong isang Fariseo. 

At ngayo'y nakatayo ako upang hatulan dahil sa 
pagasa sa pangakong ginawa ng Dios sa aming mga 
magulang; 

Dahil sa pangakong ito'y ang aming labingdalawang 
angkan ay buong pusong nagsisipaglingkod sa Dios 
gabi't araw, na inaasahang kakamtin. At tungkol sa 
pagasang ito ako'y isinasakdal ng mga Judio, Oh 
hari! 

Bakit inaakala ninyong ito'y hindi mapaniniwalaan, 
kung binubuhay ng Dios ang mga patay? 

Tunay na ako ma'y nagisip na dapat akong gumawa ng 
maraming mga bagay laban sa pangalan ni Jesus na 
taga Nazaret. 

At ginawa ko rin ito sa Jerusalem: at kinulong ko 
sa mga bilangguan ang marami sa mga banal, 
pagkatanggap ko ng kapamahalaan sa mga pangulong 
saserdote, at nang sila'y ipinapapatay, ay 
ibinibigay ko ang aking pagsangayon laban sa 
kanila. 

At madalas sa pagpaparusa ko sa kanila sa lahat ng 
mga sinagoga, ay pinipilit ko silang 
magsipamusong; at sa totoong pagkagalit ko sa 
kanila, ay sila'y pinaguusig ko hanggang sa mga 
bayan ng ibang lupain. 

Hinggil dito sa paglalakbay kong patungo sa 
Damasco na taglay ang kapamahalaan at bilin ng mga 
pangulong saserdote, 

Nang katanghalian, Oh hari, ay nakita ko sa daan 
ang isang ilaw na mula sa langit, na lalong 
maningning kay sa araw, at lumiwanag sa palibot ko 
at sa mga nagsisipaglakbay na kasama ko. 

At nang mangapasubasob sa lupa kaming lahat, ay 
narinig ko ang isang tinig na nagsasalita sa akin 
sa wikang Hebreo, Saulo, Saulo, bakit mo ako 
pinaguusig? mahirap sa iyo ang sumikad sa mga 
matulis. 

At sinabi ko, Sino ka baga, Panginoon? At sinabi 
ng Panginoon, Ako'y si Jesus na iyong pinaguusig. 

Datapuwa't magbangon ka, at ikaw ay tumindig sa 
iyong mga paa: sapagka't dahil dito'y napakita ako 
sa iyo, upang ihalal kitang ministro at saksi din 
naman ng mga bagay na nakita mo sa akin, at ng mga 
bagay na pagpapakitaan ko sa iyo; 

Na ililigtas kita sa bayan, at sa mga Gentil, na 
sa kanila'y sinusugo kita, 

Upang idilat mo ang kanilang mga mata, upang 
sila'y mangagbalik sa ilaw mula sa kadiliman at 
mula sa kapangyarihan ni Satanas hanggang sa Dios, 
upang sila'y magsitanggap ng kapatawaran ng mga 
kasalanan at ng mga mana sa kasamahan ng mga 
pinapaging banal sa pamamagitan ng pananampalataya 
sa akin. 

Dahil nga dito, Oh haring Agripa, hindi ako 
nagsuwail sa pangitain ng kalangitan: 

Kundi nangaral akong unauna sa mga taga Damasco, 
at sa Jerusalem din naman, at sa buong lupain ng 
Judea, at gayon din sa mga Gentil, na sila'y 
mangagsisi at mangagbalik-loob sa Dios, na 
mangagsigawa ng mga gawang karapatdapat sa 
pagsisisi. 

Dahil dito'y hinuli ako ng mga Judio sa templo, at 
pinagsisikapang ako'y patayin. 

Nang aking tamuhin nga ang tulong na mula sa Dios, 
ay nananatili ako hanggang sa araw na ito na 
nagpapatotoo sa maliliit at gayon din sa malalaki, 
na wala akong sinasabing anoman kundi ang sinabi 
ng mga propeta at ni Moises na mangyayari; 

Kung paano na ang Cristo ay kailangang maghirap, 
at kung paano na siya muna sa pamamagitan ng 
pagkabuhay na maguli ng mga patay ay magtatanyag 
ng ilaw sa bayan, at gayon din sa mga Gentil. 

At nang magawa na niyang gayon ang kaniyang 
pagsasanggalang ay sinabi ni Festo ng malakas na 
tinig, Pablo, ikaw ay ulol; ang kalakhan ng dunong 
mo ay siyang sa iyo'y nagpapaulol. 

Datapuwa't sinabi ni Pablo, Hindi ako ulol, 
kagalanggalang na Festo; kundi nagsasalita ako ng 
mga salitang katotohanan at kahinahunan. 

Sapagka't nalalaman ng hari ang mga bagay na ito, 
na sa kaniya'y nagsasalita naman ako ng buong 
laya: sapagka't naniniwala ako na sa kaniya'y 
walang nalilingid sa mga bagay na ito; sapagka't 
ito'y hindi ginawa sa isang sulok. 

Haring Agripa, naniniwala ka baga sa mga propeta? 
Nalalaman kong naniniwala ka. 

At sinabi ni Agripa kay Pablo, Sa kakaunting 
paghikayat ay ibig mo akong maging Cristiano. 

At sinabi ni Pablo, Loobin nawa ng Dios, na sa 
kakaunti o sa marami man, ay hindi lamang ikaw, 
kundi pati ng lahat ng mga nagsisipakinig sa akin 
ngayon, ay pawang maging katulad ko naman, tangi 
lamang sa mga tanikalang ito. 

At nagtindig ang hari, at ang gobernador, at si 
Bernice, at ang mga nagsiupong kasama nila: 

At nang sila'y makahiwalay, ay nangagsalitaan sila 
sa isa't isa, na nagsisipagsabi, Ang taong ito ay 
walang anomang ginagawa na marapat sa kamatayan o 
sa mga tanikala. 

At sinabi ni Agripa kay Festo, mapalalaya sana ang 
taong ito, kung hindi naghabol kay Cesar. 

At nang ipasiya na kami ay lalayag na patungo sa 
Italia, ay ibinigay nila si Pablo at ang iba pang 
mga bilanggo sa isang senturion na nagngangalang 
Julio, sa pulutong ni Augusto. 

At sa paglulan namin sa isang daong Adrameto, na 
palayag sa mga dakong nasa baybayin ng Asia, ay 
nagsitulak kami, na kasama namin si Aristarco na 
isang taga Macedonia mula sa Tesalonica. 

At nang sumunod na araw ay nagsidaong kami sa 
Sidon: at pinagpakitaan ni Julio ng magandang-loob 
si Pablo, at pinahintulutan siyang pumaroon sa 
kaniyang mga kaibigan, at siya'y magpakaginhawa. 

At nang kami'y magsitulak buhat doon, ay 
nagsilayag kami na nagsipanganlong sa Chipre, 
sapagka't pasalunga ang hangin. 

At nang matawid na namin ang dagat na nasa tapat 
ng Cilicia at Pamfilia, ay nagsirating kami sa 
Mira, na isang bayan ng Licia. 

At nasumpungan doon ng senturion ang isang daong 
Alejandria na lumalayag na patungo sa Italia; at 
inilulan niya kami roon. 

At nang makapaglayag na kaming marahan nang 
maraming mga araw, at may kahirapan kaming 
nakarating sa tapat ng Gnido, na hindi kami 
tinulutan ng hanging makasulong pa, ay nagsilayag 
kami na nagsipanganlong sa Creta, sa tapat ng 
Salmon; 

At sa pamamaybay namin dito na may kahirapan ay 
nagsidating kami sa isang dako na tinatawag na 
Mabubuting Daongan; na malapit doon ang bayan ng 
Lasea. 

At nang magugol na ang mahabang panahon, at 
mapanganib na ang paglalayag, sapagka't nakalampas 
na ang Pagaayuno, ay pinamanhikan sila ni Pablo, 

At sa kanila'y sinabi, Mga ginoo, nakikita ko na 
ang paglalayag na ito ay makapipinsala at magiging 
malaking kapahamakan, hindi lamang sa lulan at sa 
daong, kundi naman sa ating mga buhay. 

Datapuwa't may higit pang paniwala ang senturion 
sa piloto at sa may-ari ng daong, kay sa mga bagay 
na sinalita ni Pablo. 

At sapagka't hindi bagay hintuan sa tagginaw ang 
daongan, ay ipinayo ng karamihan na tumulak mula 
roon, at baka sakaling sa anomang paraan ay 
makarating sila sa Fenix, at doon huminto sa 
tagginaw; na yao'y daungan ng Creta, na nasa 
dakong hilagang-silanganan at timugang-silanganan. 

At nang marahang humihihip ang hanging timugan na 
inaakalang maisasagawa nila ang kanilang nasa, 
itinaas nila ang sinepete at namaybay sa baybayin 
ng Creta. 

Datapuwa't hindi nalaon at humampas na galing doon 
ang maunos na hangin, na tinatawag na Euraclidon: 

At nang ipadpad ang daong, at hindi makasalungat 
sa hangin, ay nangagpabaya na kami, at kami'y 
ipinadpad. 

At sa pagtakbo ng daong na nanganganlong sa isang 
maliit na pulo na tinatawag na Clauda, ay may 
kahirapan naming maitaas ang bangka: 

At nang maitaas na ito, ay nagsigamit sila ng mga 
lubid, na tinalian ang ibaba ng daong; at, sa 
takot na baka mapapadpad sa Sirte, ay ibinaba nila 
ang mga layag, at sa gayo'y napaanod sila. 

At sapagka't lubhang nakikipaglaban kami sa bagyo, 
nang sumunod na araw ay nangagsimula silang 
magtapon ng lulan sa dagat; 

At nang ikatlong araw ay kanilang ipinagtatapon ng 
kanilang sariling mga kamay ang mga kasangkapan ng 
daong. 

At nang hindi sumisikat sa amin ang araw ni ang 
mga bituin man nang maraming mga araw, at sumasa 
ibabaw namin ang isang hindi munting bagyo, ay 
nawala ang buong pagasa na kami'y makaliligtas. 

At nang maluwat nang hindi sila nagsisikain, ay 
tumayo nga si Pablo sa gitna nila, at sinabi, Mga 
ginoo, nangakinig sana kayo sa akin, at hindi 
umalis sa Creta, at nailagan ang kapinsalaang ito 
at kapahamakan. 

At ngayon ay ipinamamanhik ko sa inyo na inyong 
laksan ang inyong loob; sapagka't walang buhay na 
mapapahamak sa inyo, kundi ang daong lamang. 

Sapagka't nang gabing ito ay tumayo sa tabi ko ang 
anghel ng Dios na may-ari sa akin, at siya ko 
namang pinaglilingkuran, 

Na nagsabi, Huwag kang matakot, Pablo; kailangang 
ikaw ay humarap kay Cesar: at narito, ipinagkaloob 
sa iyo ng Dios ang lahat ng kasama mo sa 
paglalayag. 

Kaya nga, mga ginoo, laksan ninyo ang inyong loob: 
sapagka't ako'y sumasampalataya sa Dios, na 
mangyayari ayon sa sinalita sa akin. 

Datapuwa't tayo'y kailangang mapapadpad sa isang 
pulo. 

Datapuwa't nang dumating ang ikalabingapat na 
gabi, samantalang kami'y ipinapadpad ng hangin sa 
magkabikabila ng Dagat ng Adriatico, nang 
maghahating gabi na ay sinasapantaha ng mga 
mangdaragat na sila'y nangalalapit na sa isang 
lupain. 

At kanilang tinarok, at nasumpungang may 
dalawangpung dipa; at pagkasulongsulong ng kaunti, 
ay tinarok nilang muli at nasumpungang may 
labinglimang dipa. 

At sa takot naming mapapadpad sa batuhan, ay 
nangaghulog sila ng apat na sinepete sa hulihan, 
at iniibig magumaga na. 

At sa pagpipilit ng mga mangdaragat na mangagtanan 
sa daong, at nang maibaba na ang bangka sa dagat, 
na ang dinadahilan ay mangaghuhulog sila ng mga 
sinepete sa unahan, 

Ay sinabi ni Pablo sa senturion at sa mga kawal, 
Maliban na magsipanatili ang mga ito sa daong, 
kayo'y hindi mangakaliligtas. 

Nang magkagayo'y pinutol ng mga kawal ang mga 
lubid ng bangka, at pinabayaang mahulog. 

At samantalang naguumaga, ay ipinamanhik ni Pablo 
sa lahat na magsikain, na sinasabi, Ang araw na 
ito ang ikalabingapat na araw na kayo'y 
nangaghihintay at nangagpapatuloy sa hindi 
pagkain, na walang kinakaing anoman. 

Kaya nga ipinamamanhik ko sa inyo na kayo'y 
magsikain: sapagka't ito'y sa ikaliligtas ninyo: 
sapagka't hindi mawawala kahit isang buhok sa ulo 
ng sinoman sa inyo. 

At nang masabi na niya ito, at makadampot ng 
tinapay, ay nagpasalamat siya sa Dios sa harapan 
ng lahat; at kaniyang pinagputolputol, at 
pinasimulang kumain. 

Nang magkagayo'y nagsilakas ang loob ng lahat, at 
sila nama'y pawang nagsikain din. 

At kaming lahat na nangasa daong ay dalawang daan 
at pitongpu't anim na kaluluwa. 

At nang mangabusog na sila, ay pinagaan nila ang 
daong, na ipinagtatapon sa dagat ang trigo. 

At nang magumaga na, ay hindi nila makilala ang 
lupain; datapuwa't nababanaagan nila ang isang 
look ng dagat na may baybayin, at sila'y 
nangagsangusapan kung kanilang maisasadsad ang 
daong doon. 

At inihulog ang mga sinepete, at kanilang 
pinabayaan sa dagat, samantalang kinakalag ang mga 
tali ng mga ugit; at nang maitaas na nila sa 
hangin ang layag sa unahan, ay nagsipatungo sila 
sa baybayin. 

Datapuwa't pagdating sa isang dako na 
pinagsasalubungan ng dalawang dagat, ay kanilang 
isinadsad ang daong; at ang unahan ng daong ay 
napabunggo at tumigil na hindi kumikilos, 
datapuwa't nagpasimulang magkawasakwasak ang 
hulihan sa kalakasan ng mga alon. 

At ang payo ng mga kawal ay pagpapatayin ang mga 
bilanggo, upang ang sinoma'y huwag makalangoy at 
makatanan. 

Datapuwa't ang senturion, sa pagkaibig na iligtas 
si Pablo, ay pinigil sila sa kanilang balak; at 
ipinagutos na ang mga makalangoy ay magsitalon, at 
mangaunang magsidating sa lupa; 

At sa mga naiwan, ang iba'y sa mga kahoy, at ang 
iba nama'y sa mga bagay na galing sa daong. At sa 
ganito nangyari, na ang lahat ay nangakatakas na 
ligtas hanggang sa lupa. 

At nang kami'y mangakatakas na, nang magkagayo'y 
napagtalastas namin na ang pulo'y tinatawag na 
Melita. 

At pinagpakitaan kami ng hindi karaniwang 
kagandahang-loob ng mga barbaro: sapagka't sila'y 
nagsiga, at tinanggap kaming lahat, dahil sa ulan 
niyaon, at dahil sa ginaw. 

Datapuwa't pagkapagtipon ni Pablo ng isang bigkis 
na kahoy at mailagay sa apoy, ay lumabas ang isang 
ulupong dahil sa init, at kumapit sa kaniyang 
kamay. 

At nang makita ng mga barbaro ang makamandag na 
hayop na nakabitin sa kaniyang kamay, ay nagsabi 
ang isa sa iba, Walang salang mamamatay-tao ang 
taong ito, na, bagama't siya'y nakatakas sa dagat, 
gayon ma'y hindi siya pinabayaang mabuhay ng 
Katarungan. 

Gayon ma'y ipinagpag niya ang hayop sa apoy, at 
siya'y hindi nasaktan. 

Nguni't kanilang hinihintay na siya'y mamaga, o 
biglang mabuwal na patay: datapuwa't nang maluwat 
na silang makapaghintay, at makitang walang 
nangyari sa kaniyang anoman, ay nangagbago sila ng 
akala, at nangagsabing siya'y isang dios. 

At sa mga kalapit ng dakong yao'y may mga lupain 
ang pangulo sa pulong yaon, na nagngangalang 
Publio; na tumanggap sa amin, at nagkupkop sa 
aming tatlong araw na may kagandahang-loob. 

At nangyari, nararatay ang ama ni Publio na 
may-sakit na lagnat at iti: at pinasok siya ni 
Pablo, at nanalangin, at nang maipatong sa kaniya 
ang kaniyang mga kamay ay siya'y pinagaling. 

At nang magawa na ito, ay nagsiparoon naman ang 
mga ibang maysakit sa pulo, at pawang pinagaling: 

Kami nama'y kanilang pinarangalan ng maraming 
pagpaparangal; at nang magsilayag kami, ay 
kanilang inilulan sa daong ang mga bagay na 
kinakailangan namin. 

At nang makaraan ang tatlong buwan ay nagsilayag 
kami sa isang daong Alejandria na tumigil ng 
tagginaw sa pulo, na ang sagisag ay Ang Magkapatid 
na Kambal. 

At nang dumaong kami sa Siracusa, ay nagsitigil 
kami roong tatlong araw. 

At mula doo'y nagsiligid kami, at nagsirating sa 
Regio: at pagkaraan ng isang araw ay humihip ang 
timugan, at nang ikalawang araw ay nagsirating 
kami sa Puteoli; 

Na doo'y nakasumpong kami ng mga kapatid, at 
kami'y pinakiusapang matira sa kanilang pitong 
araw: at sa gayo'y nagsirating kami sa Roma. 

At buhat doo'y pagkabalita ng mga kapatid, ay 
sinalubong kami sa Pamilihan ng Appio at sa 
Tatlong Bahay-Tuluyan; na nang sila'y makita ni 
Pablo, ay nagpasalamat sa Dios, at lumakas ang 
loob. 

At nang mangakapasok kami sa Roma, si Pablo ay 
pinahintulutang mamahay na magisa na kasama ng 
kawal na sa kaniya'y nagbabantay. 

At nangyari, na nang makaraan ang tatlong araw ay 
tinipon niya yaong mga pangulo sa mga Judio: at 
nang sila'y mangagkatipon na, ay sinabi niya sa 
kanila, Ako, mga kapatid, bagaman wala akong 
ginawang anoman laban sa bayan, o sa mga kaugalian 
ng ating mga magulang, ay ibinigay akong bilanggo 
buhat sa Jerusalem sa mga kamay ng mga taga Roma: 

Na, nang ako'y kanilang masulit na, ay ibig sana 
nila akong palayain, sapagka't wala sa aking 
anomang kadahilanang marapat sa kamatayan. 

Datapuwa't nang magsalita laban dito ang mga 
Judio, ay napilitan akong maghabol hanggang kay 
Cesar; hindi dahil sa mayroon akong anomang sukat 
na maisakdal laban sa aking bansa. 

Sanhi sa dahilang ito tinawag ko kayo upang 
makipagkita at makipagusap sa akin: sapagka't 
dahil sa pagasa ng Israel ay nagagapos ako ng 
tanikalang ito. 

At sinabi nila sa kaniya, Kami'y hindi 
nagsitanggap ng mga sulat na galing sa Judea 
tungkol sa iyo, ni naparito man ang sinomang 
kapatid na magbalita o magsalita ng anomang masama 
tungkol sa iyo. 

Datapuwa't ibig naming marinig sa iyo kung ano ang 
iyong iniisip: sapagka't tungkol sa sektang ito'y 
talastas naming sa lahat ng mga dako ay laban dito 
ang mga salitaan. 

At nang mataningan na nila siya ng isang araw, ay 
nagsiparoon ang lubhang marami sa kaniyang 
tinutuluyan; at sa kanila'y kaniyang ipinaliwanag 
ang bagay, na sinasaksihan ang kaharian ng Dios, 
at sila'y hinihikayat tungkol kay Jesus, sa 
pamamagitan ng kautusan ni Moises at gayon din sa 
pamamagitan ng mga propeta, buhat sa umaga 
hanggang sa gabi. 

At ang mga iba'y nagsipaniwala sa mga bagay na 
sinabi, at ang mga iba'y hindi nagsipaniwala. 

At nang sila'y hindi mangagkaisa, ay nangagsialis 
pagkasabi ni Pablo ng isang salita, Mabuti ang 
pagkasalita ng Espiritu Santo sa pamamagitan ng 
propeta Isaias sa inyong mga magulang, 

Na sinasabi, Pumaroon ka sa bayang ito, at sabihin 
mo, Sa pakikinig ay inyong mapapakinggan, at sa 
anomang paraa'y hindi ninyo mapaguunawa; At sa 
pagtingin ay inyong makikita, at sa anomang 
paraa'y hindi ninyo mamamalas: 

Sapagka't kumapal ang puso ng bayang ito, At 
mahirap na makarinig ang kanilang mga tainga, At 
kanilang ipinikit ang kanilang mga mata; Baka 
sila'y mangakakita ng kanilang mga mata, At 
mangakarinig ng kanilang mga tainga, At 
mangakaunawa ng kanilang puso, At muling 
mangagbalik-loob, At sila'y aking pagalingin. 

Maging hayag nawa sa inyo, na ang kaligtasang ito 
ng Dios ay ipinadala sa mga Gentil: sila'y 
makikinig naman. 

At nang masabi na niya ang mga salitang ito'y 
nagsialis ang mga Judio, at sila-sila'y 
nangagtatalong mainam. 

At tumahan si Pablo na dalawang taong ganap sa 
kaniyang tahanang inuupahan, at tinatanggap ang 
lahat ng sa kaniya'y nagsisipagsadya, 

Na ipinangangaral ang kaharian ng Dios, at 
itinuturo ang mga bagay na nauukol sa Panginoong 
Jesucristo ng buong katapangan, wala sinomang 
nagbabawal sa kaniya. 

Si Pablo na alipin ni Jesucristo, na tinawag na 
maging apostol, ibinukod sa evangelio ng Dios, 

Na kaniyang ipinangako nang una sa pamamagitan ng 
kaniyang mga propeta sa mga banal na kasulatan, 

Tungkol sa kaniyang Anak, na ipinanganak sa binhi 
ni David ayon sa laman, 

Na ipinahayag na Anak ng Dios na may kapangyarihan 
ayon sa espiritu ng kabanalan, sa pamamagitan ng 
pagkabuhay na maguli ng mga patay, sa makatuwid 
baga'y si Jesucristo na Panginoon natin, 

Na sa pamamagitan niya'y tinanggap namin ang 
biyaya at pagkaapostol, sa pagtalima sa 
pananampalataya sa lahat ng mga bansa, dahil sa 
kaniyang pangalan; 

Sa mga ito kayo naman, ay tinawag kay Jesucristo: 

Sa lahat ninyong nangasa Roma, mga iniibig ng 
Dios, tinawag na mangagbanal: Sumainyo nawa ang 
biyaya at kapayapaang mula sa Dios na ating Ama at 
Panginoong Jesucristo. 

Kaunaunahan, ay nagpapasalamat ako sa aking Dios 
sa pamamagitan ni Jesucristo tungkol sa inyong 
lahat, na ang inyong pananampalataya ay bantog sa 
buong sanglibutan. 

Sapagka't ang Dios ang aking saksi, na siyang 
pinaglilingkuran ko sa aking espiritu sa evangelio 
ng kaniyang Anak, na walang patid na aking kayong 
binabanggit, sa aking mga panalangin, 

At laging isinasamo ko, kung ngayon sa wakas sa 
anomang paraan ay magkapalad ako sa kalooban ng 
Dios na makarating sa inyo. 

Sapagka't ninanasa kong makita kayo, upang ako'y 
makapamahagi sa inyo ng kaloob na ukol sa 
espiritu, upang kayo'y mangagsitibay; 

Sa makatuwid baga, upang ako't kayo ay maaliw sa 
inyo, ang bawa't isa sa atin sa pananampalataya ng 
iba, ang sa inyo at sa akin. 

At hindi ko ibig, mga kapatid, na hindi ninyo 
matalastas na madalas kong inaakalang makarating 
sa inyo (datapuwa't hanggang ngayon ako'y 
nahahadlangan), upang magkaroon naman ako sa inyo 
ng anomang bunga, na gaya sa mga ibang Gentil. 

Ako'y may utang sa mga Griego at gayon din naman 
sa mga barbaro, sa marurunong at gayon din sa mga 
mangmang. 

Kaya nga, sa ganang akin, ay handa akong ipangaral 
din ang evangelio sa inyong nangasa Roma. 

Sapagka't hindi ko ikinahihiya ang evangelio: 
sapagka't siyang kapangyarihan ng Dios sa 
ikaliligtas ng bawa't sumasampalataya; una'y sa 
Judio, at gayon din sa Griego. 

Sapagka't dito ang katuwiran ng Dios ay nahahayag 
mula sa pananampalataya hanggang sa 
pananampalataya: gaya ng nasusulat, Nguni't ang 
ganap ay mabubuhay sa pamamagitan ng 
pananampalataya. 

Sapagka't ang poot ng Dios ay nahahayag mula sa 
langit laban sa lahat na kasamaan at kalikuan ng 
mga tao, na mga sinasawata ang katotohanan ng 
kalikuan; 

Sapagka't ang nakikilala tungkol sa Dios ay hayag 
sa kanila; sapagka't ito'y ipinahayag ng Dios sa 
kanila. 

Sapagka't ang mga bagay niyang hindi nakikita 
buhat pa nang lalangin ang sanglibutan ay 
nakikitang maliwanag, sa pagkatanto sa pamamagitan 
ng mga bagay na ginawa niya, maging ang walang 
hanggan niyang kapangyarihan at pagka Dios; upang 
sila'y walang madahilan: 

Sapagka't kahit kilala nila ang Dios, siya'y hindi 
niluwalhati nilang tulad sa Dios, ni 
pinasalamatan; kundi bagkus niwalang kabuluhan sa 
kanilang mga pagmamatuwid at ang mangmang nilang 
puso ay pinapagdilim. 

Ang mga nangagmamarunong ay naging mga mangmang, 

At pinalitan nila ang kaluwalhatian ng Dios na 
hindi nasisira, ng isang katulad ng larawan ng tao 
na nasisira, at ng mga ibon, at ng mga hayop na 
may apat na paa, at ng mga nagsisigapang. 

Dahil dito'y sa karumihan ng mga pita ng kanilang 
mga puso ay ibinigay sila ng Dios sa kahalayan, 
upang alisan nila ng puri ang kanilang mga katawan 
sa kanikanilang sarili: 

Sapagka't pinalitan nila ang katotohanan ng Dios 
ng kasinungalingan, at sila'y nagsisamba at 
nangaglingkod sa nilalang kay sa Lumalang, na 
siyang pinupuri magpakailan man. Siya nawa. 

Dahil dito'y ibinigay sila ng Dios sa mga 
mahahalay na pita: sapagka't pinalitan ng kanilang 
mga babae ang katutubong kagamitan niyaong 
nalalaban sa katutubo: 

At gayon din naman ang mga lalake, na nang iwan na 
ang katutubong kagamitan sa mga babae, ay 
nangagningas sa kanilang karumihan ng pita ang 
isa't isa, na gumagawa ng kahalayan ang mga lalake 
sa mga kapuwa lalake, at tumatanggap sa kanilang 
sarili ng kagantihan ng kanilang pagkakamali. 

At palibhasa'y hindi nila minagaling na kilalanin 
ang Dios, ibinigay sila ng Dios sa isang mahalay 
na pagiisip, upang gawin yaong mga bagay na hindi 
nangararapat; 

Nangapuspus sila ng buong kalikuan, ng kasamaan, 
ng kasakiman, ng kahalayan; puspos ng 
kapanaghilian, ng pagpatay sa kapuwa tao, ng 
pagtatalo, ng pagdaraya, ng mga kasamaan; mga 
mapagupasala, 

Mga mapanirang puri, mga napopoot sa Dios, mga 
manglalait, mga palalo, mga mapagmapuri, mga 
mangangatha ng mga kasamaan, mga masuwayin sa mga 
magulang, 

Mga haling, mga hindi tapat sa tipanan, mga walang 
katutubong paggiliw, mga walang habag: 

Na, bagama't nalalaman nila ang kautusan ng Dios, 
na ang mga nagsisigawa ng gayong mga bagay ay mga 
karapatdapat sa kamatayan, ay hindi lamang gayon 
ang ginagawa, kundi naman pinapayagan ang mga 
nagsisigawa ng mga yaon. 

Dahil dito'y wala kang madadahilan, Oh tao, sino 
ka man na humahatol: sapagka't sa iyong paghatol 
sa iba, ay ang iyong sarili ang hinahatulan mo; 
sapagka't ikaw na humahatol ay gumagawa ka ng 
gayon ding mga bagay. 

At nalalaman natin na ang hatol ng Dios ay ayon sa 
katotohanan laban sa kanila na mga nagsisigawa ng 
gayong mga bagay. 

At iniisip mo baga ito, Oh tao, na humahatol sa 
mga nagsisigawa ng gayong mga bagay, at ginagawa 
mo ang gayon din, na ikaw ay makatatanan sa hatol 
ng Dios? 

O hinahamak mo ang mga kayamanan ng kaniyang 
kabutihan at pagtitiis at pagpapahinuhod, na hindi 
mo nalalaman na ang kabutihan ng Dios ay siyang 
umaakay sa iyo sa pagsisisi? 

Datapuwa't ayon sa iyong katigasan at iyong pusong 
hindi nagsisisi ay nagtitipon ka sa iyong sarili 
ng poot sa kaarawan ng kapootan at pagpapahayag ng 
tapat na paghuhukom ng Dios; 

Na siya ang magbibigay sa bawa't tao ayon sa 
kaniyang mga gawa: 

Sa mga nagsisipagtiyaga sa mabubuting gawa sa 
paghanap ng kaluwalhatian at puri at ng di 
pagkasira, ay ang buhay na walang hanggan: 

Datapuwa't ang sa mga palaaway, at mga hindi 
nagsisitalima sa katotohanan, kundi bagkus 
nagsisisunod sa kalikuan, ay ang kagalitan at 
kapootan, 

Kapighatian at kahapisan, ang sa bawa't kaluluwa 
ng tao na gumagawa ng masama, ng Judio una-una, at 
gayon din ng Griego; 

Datapuwa't kaluwalhatian at karangalan at 
kapayapaan ang sa bawa't taong gumagawa ng mabuti, 
sa Judio ang una-una, at gayon din sa Griego: 

Sapagka't ang Dios ay hindi nagtatangi ng mga tao. 

Sapagka't ang lahat ng nangagkasala ng walang 
kautusan ay mangapapahamak din naman ng walang 
kautusan: at ang lahat na nangagkasala sa ilalim 
ng kautusan ay sa kautusan din sila hahatulan; 

Sapagka't hindi ang mga tagapakinig ng kautusan 
ang siyang mga ganap sa harapan ng Dios, kundi ang 
nangagsisitalima sa kautusan ay aariing mga ganap; 

(Sapagka't kung ang mga Gentil na walang kautusan 
sa katutubo, ay nagsisigawa ng mga bagay ng 
kautusan, ang mga ito, na walang kautusan, ay 
siyang kautusan sa kanilang sarili; 

Na nangagtatanyag ng gawa ng kautusang nasusulat 
sa kanilang puso, na pinatotohanan ito pati ng 
kanilang budhi, at ang kanilang mga pagiisip ay 
nangagsusumbungan o nangagdadahilanan sa isa't 
isa); 

Sa araw na hahatulan ng Dios ang mga lihim ng mga 
tao, ayon sa aking evangelio, sa pamamagitan ni 
Jesucristo. 

Nguni't kung ikaw na may taglay na pangalang 
Judio, at nasasalig sa kautusan, at nagmamapuri sa 
Dios, 

At nakaaalam ng kaniyang kalooban, at sumasangayon 
sa mga bagay na magagaling, palibhasa'y tinuruan 
ka ng kautusan, 

At nagkakatiwala ka na ikaw ay tagaakay ng mga 
bulag, ilaw ng mga nasa kadiliman, 

Tagasaway sa mga di nakaaalam, guro ng mga bata, 
na sa kautusan ay mayroon kang anyo ng pagkakilala 
at ng katotohanan; 

Ikaw nga na nagtuturo sa iba, hindi mo tinuturuan 
ang iyong sarili? ikaw na nangangaral sa tao na 
huwag magnanakaw, ay nagnanakaw ka? 

Ikaw na nagsasabing ang tao ay huwag mangalunya, 
ay nangangalunya ka? ikaw na nasusuklam sa mga 
diosdiosan, ay nanakawan mo ang mga templo? 

Ikaw na nagmamapuri sa kautusan, sa iyong pagsuway 
sa kautusan ay niwawalan mo ng puri ang Dios? 

Sapagka't ang pangalan ng Dios ay nalalait ng mga 
Gentil dahil sa iyo, gaya ng nasusulat. 

Sapagka't ang pagtutuli'y tunay na 
pinakikinabangan, kung tinutupad mo ang kautusan; 
datapuwa't kung ikaw ay masuwayin sa kautusan, ang 
iyong pagtutuli ay nagiging di pagtutuli. 

Kung ang di pagtutuli nga ay tumutupad ng 
katuwiran ng kautusan, hindi baga aariing 
pagtutuli ang kaniyang di pagtutuli? 

At ang di pagtutuli sa katutubo, kung tumupad ng 
kautusan, ay hindi baga hahatol sa iyo na may 
titik at may pagtutuli na masuwayin sa kautusan? 

Sapagka't siya'y hindi Judio kung sa labas lamang; 
ni magiging pagtutuli yaong hayag sa laman; 

Datapuwa't siya'y Judio sa loob; at ang pagtutuli 
ay yaong sa puso, sa Espiritu hindi sa titik; ang 
kaniyang kapurihan ay hindi sa mga tao, kundi sa 
Dios. 

Ano nga ang kahigitan ng Judio? o ano ang 
mapapakinabang sa pagtutuli? 

Marami sa anomang paraan: ang una sa lahat, ay 
ipinagkatiwala sa kanila ang mga aral ng Dios. 

Ano nga kung ang ilan ay hindi 
nangagsisampalataya? ang di pananampalataya nila 
ay nagpapawalang halaga baga sa pagtatapat ng 
Dios? 

Huwag nawang mangyari: oo, bagkus pa nga ang Dios 
ay tapat, datapuwa't ang bawa't tao'y sinungaling; 
gaya ng nasusulat, Upang ikaw ay ariing ganap sa 
iyong mga salita, At makapagtagumpay ka kung ikaw 
ay mahatulan. 

Datapuwa't kung ang ating kalikuan ay nagbibigay 
dilag sa katuwiran ng Dios, ano ang ating 
sasabihin? Liko baga ang Dios na dumadalaw na may 
poot? (nagsasalita akong ayon sa pagkatao.) 

Huwag nawang mangyari: sapagka't kung gayo'y 
paanong paghatol ng Dios sa sanglibutan? 

Datapuwa't kung ang katotohanan ng Dios sa 
pamamagitan ng aking kasinungalingan ay sumagana 
sa ikaluluwalhati niya, bakit pa naman ako'y 
hinahatulang tulad sa isang makasalanan? 

At bakit hindi (gaya ng pagkalibak sa atin, at 
gaya ng pinatotohanan ng ilan na ating sinasabi), 
Magsigawa tayo ng masama upang dumating ang 
mabuti? ang kaparusahan sa mga gayon ay matuwid. 

Ano nga? tayo baga'y lalong mabuti kay sa kanila? 
Hindi, sa anomang paraan: sapagka't ating kapuwa 
isinasakdal na muna ang mga Judio at ang mga 
Griego, na silang lahat ay nangasa ilalim ng 
kasalanan; 

Gaya ng nasusulat, Walang matuwid, wala, wala 
kahit isa; 

Walang nakatatalastas, Walang humahanap sa Dios; 

Silang lahat ay nagsilihis, magkakasamang nawalan 
ng kasaysayan; Walang gumagawa ng mabuti, wala, 
wala kahit isa: 

Ang kanilang lalamunan ay isang libingang bukas; 
Nagsigamit ng daya sa pamamagitan ng kanilang mga 
dila: Ang kamandag ng mga ulupong ang siyang nasa 
ilalim ng kanilang mga labi: 

Ang kanilang bibig ay puno ng panunumpa at ng 
kapaitan: 

Ang kanilang mga paa ay matulin sa pagbububo ng 
dugo; 

Kagibaan at kahirapan ang nasa kanilang mga daan; 

At ang daan ng kapayapaan ay hindi nila nakilala; 

Walang pagkatakot sa Dios sa harap ng kanilang mga 
mata. 

Ngayon ay nalalaman natin na ang anomang sinasabi 
ng kautusan, yaon ay sinasabi sa nangasa ilalim ng 
kautusan; upang matikom ang bawa't bibig, at ang 
buong sanglibutan ay mapasa ilalim ng hatol ng 
Dios: 

Sapagka't sa pamamagitan ng mga gawa ng kautusan 
ay walang laman na aariing-ganap sa paningin niya; 
sapagka't sa pamamagitan ng kautusan ay ang 
pagkakilala ng kasalanan. 

Datapuwa't ngayon bukod sa kautusan ay 
ipinahahayag ang isang katuwiran ng Dios, na 
sinasaksihan ng kautusan at ng mga propeta; 

Sa makatuwid baga'y ang katuwiran ng Dios sa 
pamamagitan ng pananampalataya kay Jesucristo sa 
lahat ng mga nagsisisampalataya; sapagka't walang 
pagkakaiba; 

Sapagka't ang lahat ay nangagkasala nga, at hindi 
nangakaabot sa kaluwalhatian ng Dios; 

Palibhasa'y inaring-ganap na walang bayad ng 
kaniyang biyaya sa pamamagitan ng pagtubos na nasa 
kay Cristo Jesus: 

Na siyang inilagay ng Dios na maging 
pangpalubagloob, sa pamamagitan ng 
pananampalataya, sa kaniyang dugo, upang 
maipakilala ang kaniyang katuwiran dahil sa hindi 
pagpansin sa mga kasalanan na nagawa nang nagdaang 
panahon sa pagpapahinuhod ng Dios; 

Sa pagpapakilala'y aking sinasabi, ng kaniyang 
katuwiran sa panahong kasalukuyan, upang siya'y 
maging ganap at tagaaring-ganap sa may 
pananampalataya kay Cristo. 

Kaya nga saan naroon ang pagmamapuri? Ito'y 
inihiwalay na. Sa pamamagitan ng anong kautusan? 
ng mga gawa? Hindi: kundi sa pamamagitan ng 
kautusan ng pananampalataya. 

Kaya nga maipasisiya natin na ang tao ay 
inaaring-ganap sa pananampalataya na hiwalay sa 
mga gawa ng kautusan. 

O ang Dios baga ay Dios ng mga Judio lamang? hindi 
baga siya ang Dios din ng mga Gentil? Oo, ng mga 
Gentil din naman: 

Kung gayon nga na iisa ang Dios, at kaniyang 
aariing-ganap ang pagtutuli sa pamamagitan ng 
pananampalataya, at ang di pagtutuli sa 
pamamagitan ng pananampalataya. 

Niwawalan kaya nating kabuluhan ang kautusan sa 
pamamagitan ng pananampalataya? Huwag nawang 
mangyari: kundi pinagtitibay pa nga natin ang 
kautusan. 

Ano nga ang ating sasabihin, na nasumpungan ni 
Abraham na ating magulang ayon sa laman? 

Sapagka't kung si Abraham ay inaring-ganap sa 
pamamagitan ng mga gawa, ay mayroon sana siyang 
ipagmamapuri; datapuwa't hindi sa Dios. 

Sapagka't ano ang sinasabi ng kasulatan? At 
sumampalataya si Abraham sa Dios, at sa kaniya'y 
ibinilang na katuwiran. 

Ngayon sa kaniya na gumagawa'y, hindi ibinibilang 
na biyaya ang ganti, kundi utang. 

Datapuwa't sa kaniya na hindi gumagawa, nguni't 
sumasampalataya sa kaniya na umaaring ganap sa 
masama, ang kaniyang pananampalataya ay ibibilang 
na katuwiran. 

Gaya naman ng sinasambit ni David na kapalaran ng 
tao, na sa kaniya'y ibinibilang ng Dios ang 
katuwiran nang walang mga gawa, 

Na sinasabi, Mapapalad yaong ang kanilang mga 
pagsalangsang ay ipinatawad, At ang kanilang mga 
kasalanan ay nangatakpan. 

Mapalad ang tao na sa kaniya'y hindi ibibilang ng 
Panginoon ang kasalanan. 

Sinambit nga baga ang kapalarang ito tungkol sa 
pagtutuli, o tungkol din naman sa di-pagtutuli? 
sapagka't sinasabi natin, Kay Abraham ay ibinilang 
na katuwiran ang kaniyang pananampalataya. 

Paano ngang ito'y ibinilang? nang siya baga'y nasa 
pagtutuli, o sa di-pagtutuli? Hindi sa pagtutuli, 
kundi sa di-pagtutuli: 

At tinanggap niya ang tanda ng pagtutuli, na isang 
tatak ng katuwiran ng pananampalataya na nasa 
kaniya samantalang siya'y nasa di-pagtutuli: upang 
siya'y maging ama ng lahat ng mga 
nagsisisampalataya, bagaman sila'y nasa 
di-pagtutuli, upang ang katuwiran ay maibilang sa 
kanila; 

At ang ama ng pagtutuli nila na hindi lamang sa 
pagtutuli, kundi pati naman sa mga nagsisilakad sa 
mga bakas niyaong pananampalataya ng ating amang 
si Abraham na nasa kaniya nang siya'y nasa 
di-pagtutuli. 

Sapagka't hindi sa pamamagitan ng kautusan ginawa 
ang pangako kay Abraham o sa kaniyang binhi na 
siyang magmamana ng sanglibutan, kundi sa 
pamamagitan ng katuwiran ng pananampalataya. 

Sapagka't kung silang nangasa kautusan ay siyang 
mga tagapagmana, ay walang kabuluhan ang 
pananampalataya, at nawawalang kabuluhan ang 
pangako: 

Sapagka't ang kautusan ay gumagawa ng galit; 
datapuwa't kung saan walang kautusan ay wala ring 
pagsalangsang. 

Dahil dito'y sa pananampalataya, upang maging ayon 
sa biyaya; upang ang pangako ay lumagi sa lahat ng 
binhi; hindi lamang sa nasa kautusan, kundi pati 
naman sa nasa pananampalataya ni Abraham, na ama 
nating lahat. 

(Gaya ng nasusulat, Ginawa kitang ama ng maraming 
bansa) sa harapan niyaong kaniyang 
pinanampalatayanan, sa makatuwid baga'y ang Dios, 
na nagbibigay ng buhay sa mga patay, at tumatawag 
sa mga bagay na hindi pa hayag na tila hayag na. 

Siya na sumampalataya na nasa pagasa laban sa 
pagasa, upang maging ama ng maraming bansa ayon sa 
sabi, Magiging gayon ang iyong binhi. 

At hindi humina sa pananampalataya na ipinalagay 
man ang kaniyang katawang tulad sa patay na (gayon 
siya'y may mga isang daang taon na), at ang 
pagkabaog ng bahay-bata ni Sara; 

Kundi, sa pagtingin niya sa pangako ng Dios, ay 
hindi nagalinlangan sa pamamagitan ng di 
pananampalataya, kundi lumakas ng lumakas sa 
pamamagitan ng pananampalataya, na niluluwalhati 
ang Dios, 

At lubos nanalig na ang Dios na nangako ay may 
kapangyarihang makagawa noon. 

Dahil dito'y ibinilang naman na katuwiran sa 
kaniya. 

Ngayo'y hindi lamang dahil sa kaniya isinulat, na 
sa kaniya'y ibinilang; 

Kundi dahil din naman sa atin, na ibibilang sa 
ating mga nagsisisampalataya sa kaniya na bumuhay 
na maguli sa mga patay, kay Jesus na ating 
Panginoon, 

Na ibinigay dahil sa ating mga kasuwayan, at 
binuhay na maguli sa ikaaaring-ganap natin. 

Yaman nga na mga inaaring-ganap sa 
pananampalataya, mayroon tayong kapayapaan sa Dios 
sa pamamagitan ng ating Panginoong Jesucristo; 

Sa pamamagitan din naman niya'y nangagkaroon tayo 
ng ating pagpasok sa pamamagitan ng 
pananampalataya sa biyayang ito na diyan ay 
nagsisilagi tayo; at nangagagalak tayo sa pagasa 
ng kaluwalhatian ng Dios. 

At hindi lamang gayon, kundi naman nangagagalak 
tayo sa ating mga kapighatian na nalalamang ang 
kapighatian ay gumagawa ng katiyagaan; 

At ang katiyagaan, ng pagpapatunay; at ang 
pagpapatunay, ng pagasa: 

At ang pagasa ay hindi humihiya; sapagka't ang 
pagibig ng Dios ay nabubuhos sa ating mga puso sa 
pamamagitan ng Espiritu Santo na ibinigay sa atin. 

Sapagka't nang tayo ay mahihina pa ay namatay si 
Cristo sa kapanahunan dahil sa mga masama. 

Sapagka't ang isang tao'y bahagya nang mamatay 
dahil sa isang taong matuwid: bagama't dahil sa 
isang taong mabuti marahil ay may mangangahas 
mamatay. 

Datapuwa't ipinagtatagubilin ng Dios ang kaniyang 
pagibig sa atin, na nang tayo'y mga makasalanan 
pa, si Cristo ay namatay dahil sa atin. 

Lubha pa nga ngayong inaaring-ganap sa pamamagitan 
ng kaniyang dugo, ay mangaliligtas tayo sa galit 
ng Dios sa pamamagitan niya. 

Sapagka't kung, noong tayo'y mga kaaway ay 
pinakipagkasundo tayo sa Dios sa pamamagitan ng 
kamatayan ng kaniyang Anak, lubha pa, ngayong 
nangagkakasundo na, ay mangaliligtas tayo sa 
kaniyang buhay; 

At hindi lamang gayon, kundi tayo'y nangagagalak 
naman sa Dios sa pamamagitan ng ating Panginoong 
Jesucristo, na sa pamamagitan niya'y tinamo natin 
ngayon ang pagkakasundo. 

Kaya, kung paano na sa pamamagitan ng isang tao ay 
pumasok ang kasalanan sa sanglibutan, at ang 
kamataya'y sa pamamagitan ng kasalanan; at sa 
ganito'y ang kamatayan ay naranasan ng lahat ng 
mga tao, sapagka't ang lahat ay nangagkasala: 

Sapagka't ang kasalanan ay nasa sanglibutan 
hanggang sa dumating ang kautusan: nguni't hindi 
ibinibilang ang kasalanan kung walang kautusan. 

Bagaman ang kamatayan ay naghari mula kay Adam 
hanggang kay Moises, kahit doon sa hindi 
nangagkasala man ng tulad sa pagsalangsang ni 
Adam, na siyang anyo niyaong darating. 

Datapuwa't gayon din ang kaloob na walang bayad ay 
hindi gaya ng pagsuway. Sapagka't kung sa pagsuway 
ng isa ay nangamatay ang marami, lubha pang 
sumagana sa marami ang biyaya ng Dios, at ang 
kaloob dahil sa biyaya ng isang lalaking si 
Jesucristo. 

At ang kaloob ay hindi gaya ng nangyari sa 
pamamagitan ng isang nagkasala: sapagka't ang 
kahatulan ay dumating sa isa sa ipagdurusa, 
datapuwa't ang kaloob na walang bayad ay dumating 
sa maraming pagsuway sa ikaaaring ganap. 

Sapagka't kung, sa pagsuway ng isa, ay naghari ang 
kamatayan sa pamamagitan ng isa; lubha pang 
magsisipaghari sa buhay ang nagsisitanggap ng 
kasaganaan ng biyaya at kaloob ng katuwiran sa 
pamamagitan ng isa, sa makatuwid baga'y si 
Jesucristo. 

Kaya kung paanong sa pamamagitan ng isang pagsuway 
ay dumating ang hatol sa lahat ng mga tao sa 
ipagdurusa; gayon din naman sa pamamagitan ng 
isang gawa ng katuwiran, ang kaloob na walang 
bayad ay dumating sa lahat ng mga tao sa 
ikaaaring-ganap ng buhay. 

Sapagka't kung paanong sa pamamagitan ng pagsuway 
ng isang tao ang marami ay naging mga makasalanan, 
gayon din sa pamamagitan ng pagtalima ng isa ang 
marami ay magiging mga matuwid. 

At bukod sa rito ay pumasok ang kautusan, upang 
ang pagsuway ay makapanagana; datapuwa't kung saan 
nanagana ang kasalanan, ay nanaganang lubha ang 
biyaya: 

Upang, kung paanong ang kasalanan ay naghari sa 
ikamamatay, ay gayon din naman ang biyaya ay 
makapaghahari sa pamamagitan ng katuwiran sa 
ikabubuhay na walang hanggan sa pamamagitan ni 
Jesucristo na Panginoon natin. 

Ano nga ang ating sasabihin? Magpapatuloy baga 
tayo sa pagkakasala upang ang biyaya ay 
makapanagana? 

Huwag nawang mangyari. Tayong mga patay na sa 
pagkakasala, paano nga tayong mabubuhay pa riyan? 

O hindi baga ninyo nalalaman na tayong lahat na 
mga nabautismuhan kay Cristo Jesus ay 
nangabautismuhan sa kaniyang kamatayan? 

Tayo nga'y nangalibing na kalakip niya sa 
pamamagitan ng bautismo sa kamatayan: na kung 
paanong si Cristo ay nabuhay na maguli sa mga 
patay sa pamamagitan ng kaluwalhatian ng Ama, ay 
gayon din naman tayo'y makalalakad sa panibagong 
buhay. 

Sapagka't kung tayo nga ay naging kalakip niya 
dahil sa kawangisan ng kaniyang kamatayan, ay 
magkakagayon din naman tayo dahil sa kawangisan ng 
kaniyang pagkabuhay na maguli; 

Na nalalaman natin, na ang ating datihang pagkatao 
ay kalakip niyang napako sa krus, upang ang 
katawang salarin ay magiba, at nang sa gayo'y 
huwag na tayong maalipin pa ng kasalanan; 

Sapagka't ang namatay ay ligtas na sa kasalanan. 

Datapuwa't kung tayo'y nangamatay na kalakip ni 
Cristo, ay naniniwala tayo na mangabubuhay naman 
tayong kalakip niya; 

Na nalalaman nating si Cristo na nabuhay na maguli 
sa mga patay ay hindi na mamamatay; ang kamataya'y 
hindi naghahari sa kaniya. 

Sapagka't ang kamatayan na ikinamatay niya, ay 
kaniyang ikinamatay na minsan sa kasalanan: 
datapuwa't ang buhay na kaniyang ikinabubuhay, ay 
kaniyang ikinabubuhay sa Dios. 

Gayon din naman kayo, ibilang ninyong kayo'y tunay 
na mga patay na sa kasalanan, nguni't mga buhay sa 
Dios kay Cristo Jesus. 

Huwag ngang maghari ang kasalanan sa inyong 
katawang may kamatayan, upang kayo'y magsisunod sa 
kaniyang mga pita: 

At huwag din naman ninyong ihandog ang inyong mga 
sangkap sa kasalanan na pinaka kasangkapan ng 
kalikuan; kundi ihandog ninyo ang inyong sarili sa 
Dios, na tulad sa nangabuhay sa mga patay, at ang 
inyong mga sangkap na pinaka kasangkapan ng 
katuwiran sa Dios. 

Sapagka't ang kasalanan ay hindi makapaghahari sa 
inyo: sapagka't wala kayo sa ilalim ng kautusan, 
kundi sa ilalim ng biyaya. 

Ano nga? mangagkakasala baga tayo, dahil sa tayo'y 
wala sa ilalim ng kautusan, kundi sa ilalim ng 
biyaya? Huwag nawang mangyari. 

Hindi baga ninyo nalalaman, na kung kanino ninyo 
inihahandog ang inyong mga sarili na pinaka alipin 
upang tumalima ay kayo'y mga alipin niyaong inyong 
tinatalima; maging ng kasalanan sa ikamamatay, 
maging ng pagtalima sa ikapagiging matuwid? 

Datapuwa't salamat sa Dios, na, bagama't kayo'y 
naging mga alipin ng kasalanan, kayo'y naging mga 
matalimahin sa puso doon sa uri ng aral na 
pinagbigyan sa inyo; 

At yamang pinalaya kayo sa kasalanan ay naging mga 
alipin kayo ng katuwiran. 

Nagsasalita ako ayon sa kaugalian ng mga tao dahil 
sa karupukan ng inyong laman: sapagka't kung 
paanong inyong inihandog ang inyong mga sangkap ng 
katawan na pinaka alipin ng karumihan at ng lalo't 
lalong kasamaan, gayon din ihandog ninyo ngayon 
ang inyong mga sangkap na pinaka alipin ng 
katuwiran sa ikababanal. 

Sapagka't nang kayo ay mga alipin ng kasalanan, 
kayo'y laya tungkol sa katuwiran. 

Ano nga ang ibinunga ninyo sa panahong yaon sa mga 
bagay na ngayo'y ikinahihiya ninyo? sapagka't ang 
wakas ng mga bagay na yaon ay kamatayan. 

Datapuwa't ngayong mga laya na kayo sa kasalanan 
at naging mga alipin ng Dios, kayo ay mayroong 
inyong bunga sa ikababanal, at ang wakas ay ang 
buhay na walang hanggan. 

Sapagka't ang kabayaran ng kasalanan ay kamatayan; 
datapuwa't ang kaloob na walang bayad ng Dios ay 
buhay na walang hanggan kay Cristo Jesus na 
Panginoon natin. 

O hindi baga ninyo nalalaman mga kapatid 
(sapagka't nagsasalita ako sa mga taong nakakaalam 
ng kautusan), na ang kautusan ay naghahari sa tao 
samantalang siya'y nabubuhay? 

Sapagka't ang babae na may asawa ay itinali ng 
kautusan sa asawa samantalang ito ay nabubuhay; 
datapuwa't kung ang asawa'y mamatay, ay kalag na 
sa kautusan ng asawa. 

Kaya nga kung, samantalang nabubuhay ang asawa, 
siya'y makikisama sa ibang lalake, siya'y 
tatawaging mangangalunya: datapuwa't kung mamatay 
ang asawa, ay laya na siya sa kautusan, ano pa't 
siya'y hindi na mangangalunya, bagaman siya'y 
makisama sa ibang lalake. 

Gayon din naman, mga kapatid ko, kayo'y nangamatay 
rin sa kautusan sa pamamagitan ng katawan ni 
Cristo; upang kayo'y makisama sa iba, sa makatuwid 
baga'y doon sa nabuhay na maguli, upang tayo'y 
magsipagbunga sa Dios. 

Sapagka't nang tayo'y nangasa laman, ang mga 
pitang salarin na pawang sa pamamagitan ng 
kautusan, ay nagsigawa sa ating mga sangkap upang 
magsipagbunga sa kamatayan. 

Datapuwa't ngayon tayo'y nangaligtas sa kautusan, 
yamang tayo'y nangamatay doon sa nakatatali sa 
atin; ano pa't nagsisipaglingkod na tayo sa 
panibagong espiritu, at hindi sa karatihan ng 
sulat. 

Ano nga ang ating sasabihin? Ang kautusan baga'y 
kasalanan? Huwag nawang mangyari. Datapuwa't, 
hindi ko sana nakilala ang kasalanan, kundi sa 
pamamagitan ng kautusan: sapagka't hindi ko sana 
nakilala ang kasakiman, kung hindi sinasabi ng 
kautusan, Huwag kang mananakim: 

Datapuwa't ang kasalanan, nang makasumpong ng 
pagkakataon, ay gumawa sa akin sa pamamagitan ng 
utos ng sarisaring kasakiman: sapagka't kung 
walang kautusan ang kasalanan ay patay. 

At nang isang panahon ako'y nabubuhay na walang 
kautusan: datapuwa't nang dumating ang utos, ay 
muling nabuhay ang kasalanan at ako'y namatay; 

At ang utos na sa ikabubuhay, ay nasumpungan kong 
ito'y sa ikamamatay; 

Sapagka't ang kasalanan, nang makasumpong ng 
pagkakataon, ay dinaya ako sa pamamagitan ng utos, 
at sa pamamagitan nito ay pinatay ako. 

Kaya nga ang kautusan ay banal, at ang utos ay 
banal, at matuwid, at mabuti. 

Ang mabuti nga baga ay naging kamatayan sa akin? 
Huwag nawang mangyari. Kundi ang kasalanan, upang 
maipakilalang kasalanan, sa pamamagitan ng mabuti 
ay gumawa sa akin ng kamatayan; na sa pamamagitan 
ng utos ang kasalanan ay maging lalong sala. 

Sapagka't nalalaman natin na ang kautusa'y sa 
espiritu: nguni't ako'y sa laman, na ipinagbili sa 
ilalim ng kasalanan. 

Sapagka't ang ginagawa ko'y hindi ko nalalaman: 
sapagka't ang hindi ko ibig, ang ginagawa ko; 
datapuwa't ang kinapopootan ko, yaon ang ginagawa 
ko. 

Nguni't kung ang hindi ko ibig, ang siyang 
ginagawa ko, ay sumasangayon ako na mabuti ang 
kautusan. 

Kaya ngayo'y hindi ako ang gumagawa nito, kundi 
ang kasalanang tumitira sa akin. 

Sapagka't nalalaman ko na sa akin, sa makatuwid ay 
sa aking laman, ay hindi tumitira ang anomang 
bagay na mabuti: sapagka't ang pagnanasa ay nasa 
akin, datapuwa't ang paggawa ng mabuti ay wala. 

Sapagka't ang mabuti na aking ibig, ay hindi ko 
ginagawa: nguni't ang masama na hindi ko ibig, ay 
siya kong ginagawa. 

Datapuwa't kung ang hindi ko ibig, ang siya kong 
ginagawa, ay hindi na ako ang gumagawa nito, kundi 
ang kasalanang tumitira sa akin. 

Kaya nga nasumpungan ko ang isang kautusan na, 
kung ibig kong gumawa ng mabuti, ang masama ay 
nasa akin. 

Sapagka't ako'y nagagalak sa kautusan ng Dios ayon 
sa pagkataong loob: 

Datapuwa't nakikita ko ang ibang kautusan sa aking 
mga sangkap na nakikipagbaka laban sa kautusan ng 
aking pagiisip, at dinadala akong bihag sa ilalim 
ng kautusan ng kasalanan na nasa aking mga 
sangkap. 

Abang tao ako! sino ang magliligtas sa akin sa 
katawan nitong kamatayan? 

Nagpapasalamat ako sa Dios sa pamamagitan ni 
Jesucristo na Panginoon natin. Kaya nga tunay kong 
ipinaglilingkod ang aking pagiisip, sa kautusan ng 
Dios; datapuwa't ang laman ay sa kautusan ng 
kasalanan. 

Ngayon nga'y wala nang anomang hatol sa mga na kay 
Cristo Jesus. 

Sapagka't ang kautusan ng Espiritu ng buhay na kay 
Cristo Jesus ay pinalaya ako sa kautusan ng 
kasalanan at ng kamatayan. 

Sapagka't ang hindi magawa ng kautusan, na mahina 
sa pamamagitan ng laman, sa pagsusugo ng Dios sa 
kaniyang sariling Anak na naganyong lamang salarin 
at dahil sa kasalanan, ay hinatulan ng Dios sa 
laman ang kasalanan: 

Upang ang kahilingan ng kautusan ay matupad sa 
atin, na hindi nangagsisilakad ayon sa laman, 
kundi ayon sa Espiritu. 

Sapagka't ang mga ayon sa laman ay 
nangagsisitalima sa mga bagay ng laman; datapuwa't 
ang mga ayon sa Espiritu ay sa mga bagay ng 
Espiritu. 

Sapagka't ang kaisipan ng laman ay kamatayan; 
datapuwa't ang kaisipan ng Espiritu ay buhay at 
kapayapaan. 

Sapagka't ang kaisipan ng laman ay pakikipagalit 
laban sa Dios; sapagka't hindi napasasaklaw sa 
kautusan ng Dios, ni hindi nga maaari: 

At ang nangasa laman ay hindi makalulugod sa Dios. 

Datapuwa't kayo'y wala sa laman kundi nasa sa 
Espiritu, kung gayo'y tumitira sa inyo ang 
Espiritu ng Dios. Datapuwa't kung ang sinoma'y 
walang Espiritu ni Cristo, siya'y hindi sa kaniya. 

At kung si Cristo ay nasa sa inyo, ang katawan ay 
patay dahil sa kasalanan; datapuwa't ang espiritu 
ay buhay dahil sa katuwiran. 

Nguni't kung ang Espiritu niyaong bumuhay na 
maguli kay Jesus ay tumira sa inyo, ang bumuhay na 
maguli kay Cristo Jesus sa mga patay ay magbibigay 
buhay naman sa inyong mga katawang may kamatayan, 
sa pamamagitan ng kaniyang Espiritu na tumitira sa 
inyo. 

Kaya nga, mga kapatid, mga may utang tayo, hindi 
sa laman, upang mabuhay ayon sa laman: 

Sapagka't kung mangabuhay kayo ng ayon sa laman, 
ay mangamamatay kayo; datapuwa't kung sa 
pamamagitan ng Espiritu ay pinapatay ninyo ang mga 
gawa ng laman, ay mangabubuhay kayo. 

Sapagka't ang lahat ng mga pinapatnubayan ng 
Espiritu ng Dios, ay sila ang mga anak ng Dios. 

Sapagka't hindi ninyo muling tinanggap ang 
espiritu ng pagkaalipin sa ikatatakot; datapuwa't 
tinanggap ninyo ang espiritu ng pagkukupkop, na 
dahil dito'y sumisigaw tayo, Abba, Ama. 

Ang Espiritu rin ang nagpapatotoo kasama ng ating 
espiritu, na tayo'y mga anak ng Dios: 

At kung mga anak, ay mga tagapagmana nga; mga 
tagapagmana sa Dios, at mga kasamang tagapagmana 
ni Cristo; kung gayon nga makipagtiis tayo sa 
kaniya, upang tayo'y lumuwalhati namang kasama 
niya. 

Sapagka't napatutunayan ko na ang pagtitiis sa 
panahong ito'y hindi karapatdapat maitumbas sa 
kaluwalhatiang mahahayag sa atin. 

Sapagka't ang maningas na pagmimithi ng buong 
nilalang ay naghihintay ng pagkahayag ng mga anak 
ng Dios. 

Sapagka't ang buong nilalang ay nasakop ng 
kawalang kabuluhan, hindi sa kaniyang kalooban, 
kundi dahil doon sa sumakop sa kaniya, sa pagasa 

Na ang buong nilalang naman ay magiging laya mula 
sa pagkaalipin ng kabulukan sa kalayaang 
maluwalhati ng mga anak ng Dios. 

Sapagka't nalalaman natin na ang buong nilalang ay 
humihibik at nagdaramdam na may kahirapan na 
kasama natin hanggang ngayon. 

At hindi lamang gayon, kundi pati naman tayo na 
mayroong mga pangunahing bunga ng Espiritu, sa 
makatuwid baga'y tayo nama'y nangagsisihibik din 
sa ating sarili, sa paghihintay ng pagkukupkop, na 
dili iba't, ang pagtubos sa ating katawan. 

Sapagka't tayo'y iniligtas sa pagasa: datapuwa't 
ang pagasa na nakikita ay hindi pagasa: kaya't 
sino nga ang umaasa sa nakikita? 

Datapuwa't kung nagsisiasa tayo sa hindi natin 
nakikita, kung magkagayo'y hinihintay nating may 
pagtitiis. 

At gayon din naman ang Espiritu ay tumutulong sa 
ating kahinaan: sapagka't hindi tayo marunong 
manalangin ng nararapat; nguni't ang Espiritu rin 
ang namamagitan dahil sa atin ng mga hibik na 
hindi maisasaysay sa pananalita; 

At ang nakasisiyasat ng mga puso'y nakakaalam kung 
ano ang kaisipan ng Espiritu, sapagka't siya ang 
namamagitan dahil sa mga banal alinsunod sa 
kalooban ng Dios. 

At nalalaman natin na ang lahat ng mga bagay ay 
nagkakalakip na gumagawa sa ikabubuti ng mga 
nagsisiibig sa Dios, sa makatuwid baga'y niyaong 
mga tinawag alinsunod sa kaniyang nasa. 

Sapagka't yaong mga nang una pa'y kaniyang 
nakilala, ay itinalaga naman niya na maging 
katulad ng larawan ng kaniyang Anak, upang siya 
ang maging panganay sa maraming magkakapatid: 

At yaong mga itinalaga niya, ay kaniyang tinawag 
naman: at ang mga tinawag ay inaring-ganap naman 
niya: at ang mga inaring-ganap ay niluwalhati din 
naman niya. 

Ano ang ating sasabihin sa mga bagay na ito? Kung 
ang Dios ay kakampi natin, sino ang laban sa atin? 

Siya, na hindi ipinagkait ang kaniyang sariling 
anak kundi ibinigay dahil sa ating lahat, bakit 
hindi naman ibibigay sa atin ng walang bayad ang 
lahat ng mga bagay? 

Sino ang magsasakdal ng anoman laban sa mga hirang 
ng Dios? Ang Dios ay ang umaaring-ganap; 

Sino ang hahatol? Si Cristo Jesus na namatay, oo, 
yaong nabuhay na maguli sa mga patay na siyang 
nasa kanan ng Dios, na siya namang namamagitan 
dahil sa atin. 

Sino ang maghihiwalay sa atin sa pagibig ni 
Cristo? ang kapighatian, o ang kahapisan, o ang 
paguusig, o ang kagutum, o ang kahubaran, o ang 
panganib, o ang tabak? 

Gaya ng nasusulat, Dahil sa iyo kami'y pinapatay 
sa buong araw; Kami ay nabilang na parang mga tupa 
sa patayan. 

Hindi, kundi sa lahat ng mga bagay na ito tayo'y 
higit pa sa mga mapagtagumpay sa pamamagitan 
niyaong sa atin ay umibig. 

Sapagka't ako'y naniniwalang lubos, na kahit ang 
kamatayan man, kahit ang buhay, kahit ang mga 
anghel, kahit ang mga pamunuan, kahit ang mga 
bagay na kasalukuyan, kahit ang mga bagay na 
darating, kahit ang mga kapangyarihan, 

Kahit ang kataasan, kahit ang kababaan, kahit ang 
alin mang ibang nilalang, ay hindi 
makapaghihiwalay sa atin sa pagibig ng Dios, na 
nasa kay Cristo Jesus na Panginoon natin. 

Sinasabi ko ang katotohanang na kay Cristo, na 
hindi ako nagsisinungaling, na ako'y sinasaksihan 
ng aking budhi sa Espiritu Santo, 

Na mayroon akong malaking kalungkutan at walang 
tigil na karamdaman sa aking puso. 

Sapagka't ako'y makapagnanasa na ako man ay 
itakuwil mula kay Cristo dahil sa aking mga 
kapatid, na aking mga kamaganak ayon sa laman. 

Na pawang mga Israelita; na sa kanila ang 
pagkukupkop, at ang kaluwalhatian, at ang mga 
tipan, at ang pagbibigay ng kautusan, at ang 
paglilingkod sa Dios, at ang mga kapangakuan; 

Na sa kanila ang mga magulang, at sa kanila mula 
ang Cristo ayon sa laman, na siyang lalo sa lahat, 
Dios na maluwalhati magpakailan man. Siya nawa. 

Datapuwa't hindi sa ang salita ng Dios ay nauwi sa 
wala. Sapagka't hindi ang lahat ng buhat sa Israel 
ay mga taga Israel: 

Ni sapagka't sila'y binhi ni Abraham, ay mga anak 
na silang lahat: kundi, Kay Isaac tatawagin ang 
iyong binhi. 

Sa makatuwid, ay hindi mga anak sa laman ang mga 
anak ng Dios: kundi ang mga anak sa pangako'y 
siyang ibibilang na isang binhi. 

Sapagka't ito ang salita ng pangako, Ayon sa 
panahong ito'y paririto ako, at magkakaroon si 
Sara ng isang anak na lalake. 

At hindi lamang gayon; kundi nang maipaglihi na ni 
Rebeca sa pamamagitan ng isa, ito nga'y ng ating 
ama na si Isaac- 

Sapagka't ang mga anak nang hindi pa 
ipinanganganak, at hindi pa nagsisigawa ng anomang 
mabuti o masama, upang ang layon ng Dios ay 
mamalagi alinsunod sa pagkahirang, na hindi sa mga 
gawa, kundi doon sa tumatawag, 

Ay sinabi sa kaniya, Ang panganay ay maglilingkod 
sa bunso. 

Gaya ng nasusulat, Si Jacob ay inibig ko, 
datapuwa't si Esau ay aking kinapootan. 

Ano nga ang ating sasabihin? Mayroon baga kayang 
kalikuan sa Dios? Huwag nawang mangyari. 

Sapagka't sinasabi niya kay Moises, Ako'y maaawa 
sa aking kinaaawaan, at ako'y mahahabag sa aking 
kinahahabagan. 

Kaya nga hindi sa may ibig, ni hindi sa tumatakbo, 
kundi sa Dios na naaawa. 

Sapagka't sinasabi ng kasulatan tungkol kay 
Faraon, Dahil sa layong ito, ay itinaas kita, 
upang aking maihayag sa pamamagitan mo ang aking 
kapangyarihan, at upang ang aking pangala'y 
maitanyag sa buong lupa. 

Kaya nga sa kaniyang ibig siya'y naaawa, at sa 
kaniyang ibig siya'y nagpapatigas. 

Sasabihin mo nga sa akin, Bakit humahanap pa siya 
ng kamalian? Sapagka't sino ang sumasalangsang sa 
kaniyang kalooban? 

Nguni't, Oh tao, sino kang tumututol sa Dios? 
Sasabihin baga ng bagay na ginawa doon sa gumawa 
sa kaniya, Bakit mo ako ginawang ganito? 

O wala bagang kapangyarihan sa putik ang 
magpapalyok, upang gawin sa isa lamang limpak ang 
isang sisidlan sa ikapupuri, at ang isa'y sa 
ikahihiya. 

Ano kung ang Dios ay inibig na ihayag ang kaniyang 
kagalitan, at ipakilala ang kaniyang 
kapangyarihan, ay nagtiis ng malaking 
pagpapahinuhod sa mga sisidlan ng galit na 
nangahahanda na sa pagkasira: 

At upang maipakilala ang kayamanan ng kaniyang 
kaluwalhatian sa mga sisidlan ng awa, na kaniyang 
inihanda nang una pa sa kaluwalhatian, 

Maging sa atin na kaniya namang tinawag, hindi 
lamang mula sa mga Judio, kundi naman mula sa mga 
Gentil? 

Gaya naman ng sinasabi niya sa aklat ni Oseas, 
Tatawagin kong aking bayan na hindi ko dating 
bayan; At iniibig, na hindi dating iniibig. 

At mangyayari, na sa dakong pinagsabihan sa 
kanila, kayo'y hindi ko bayan, Ay diyan sila 
tatawaging mga anak ng Dios na buhay. 

At si Isaias ay sumisigaw tungkol sa Israel, Kung 
ang bilang man ng mga anak ng Israel ay maging 
tulad sa buhangin sa dagat, ay ang nalalabi lamang 
ang maliligtas: 

Sapagka't isasagawa ng Panginoon ang kaniyang 
salita sa lupa, na tatapusin at paiikliin. 

At gaya ng sinabi nang una ni Isaias, Kung hindi 
nagiwan sa atin ng isang binhi ang Panginoon ng 
mga hukbo, Tayo'y naging katulad sana ng Sodoma, 
at naging gaya ng Gomorra. 

Ano nga ang ating sasabihin? Na ang mga Gentil, na 
hindi nangagsisisunod sa katuwiran, ay nagkamit ng 
katuwiran, sa makatuwid baga'y ng katuwiran sa 
pananampalataya: 

Datapuwa't ang Israel sa pagsunod sa kautusan ng 
katuwiran, ay hindi umabot sa kautusang iyan. 

Bakit? Sapagka't hindi nila hinanap sa pamamagitan 
ng pananampalataya, kundi ng ayon sa mga gawa. 
Sila'y nangatisod sa batong katitisuran; 

Gaya ng nasusulat, Narito, inilalagay ko sa Sion 
ang isang batong katitisuran, at batong pangbuwal: 
At ang sumasampalataya sa kaniya'y hindi 
mapapahiya. 

Mga kapatid, ang nais ng aking puso at ang aking 
panalangin sa Dios ay patungkol sa kanila, upang 
sila'y mangaligtas. 

Sapagka't sila'y pinatotohanan ko na may mga 
pagmamalasakit sa Dios, datapuwa't hindi ayon sa 
pagkakilala. 

Sapagka't sa hindi nila pagkaalam ng katuwiran ng 
Dios, at sa pagsusumakit na maitayo ang sariling 
kanila, ay hindi sila napasakop sa katuwiran ng 
Dios. 

Sapagka't si Cristo ang kinauuwian ng kautusan sa 
ikatutuwid ng bawa't sumasampalataya. 

Sapagka't isinulat ni Moises na ang tao na 
gumagawa ng katuwirang ayon sa kautusan ay 
mabubuhay dahil dito. 

Datapuwa't sinasabi ng katuwiran ayon sa 
pananampalataya ang ganito, Huwag mong sabihin sa 
iyong puso, Sino ang aakyat sa langit? (sa 
makatuwid baga'y upang ibaba si Cristo:) 

O, Sino ang mananaog sa kalalimlaliman? (sa 
makatuwid baga'y upang iakyat si Cristo mula sa 
mga patay.) 

Datapuwa't ano ang sinasabi nito? Ang salita ay 
malapit sa iyo, sa iyong bibig, at sa iyong puso: 
sa makatuwid baga'y ang salita ng pananampalataya 
na aming ipinangangaral: 

Sapagka't kung ipahahayag mo ng iyong bibig si 
Jesus na Panginoon, at sasampalataya ka sa iyong 
puso na binuhay siyang maguli ng Dios sa mga patay 
ay maliligtas ka: 

Sapagka't ang tao'y nanampalataya ng puso sa 
ikatutuwid; at ginagawa sa pamamagitan ng bibig 
ang pagpapahayag sa ikaliligtas. 

Sapagka't sinasabi ng kasulatan, Ang lahat na sa 
kaniya'y nagsisisampalataya ay hindi mapapahiya. 

Sapagka't walang pagkakaiba ang Judio at ang 
Griego: sapagka't ang Panginoon din ay siyang 
Panginoon ng lahat, at mayaman siya sa lahat ng sa 
kaniya'y nagsisitawag: 

Sapagka't, Ang lahat na nagsisitawag sa pangalan 
ng Panginoon ay mangaliligtas. 

Paano nga silang magsisitawag doon sa hindi nila 
sinampalatayanan? at paano silang 
magsisisampalataya sa kaniya na hindi nila 
napakinggan? at paano silang mangakikinig na 
walang tagapangaral? 

At paano silang magsisipangaral, kung hindi sila 
nga sinugo? gaya nga ng nasusulat, Anong 
pagkaganda ng mga paa niyaong mga nagdadala ng 
masasayang balita ng mga bagay na mabuti! 

Datapuwa't hindi silang lahat ay nakinig ng 
masasayang balita. Sapagka't sinasabi ni Isaias, 
Panginoon, sino ang naniwala sa aming balita? 

Kaya nga ang paniniwala'y nanggagaling sa 
pakikinig, at ang pakikinig ay sa pamamagitan ng 
salita ni Cristo. 

Datapuwa't sinasabi ko, Hindi baga sila'y 
nangakinig? Oo, tunay nga, Ang tinig nila ay 
kumalat sa buong lupa, At ang kanilang mga 
salita'y hanggang sa mga dulo ng sanglibutan. 

Datapuwa't sinasabi ko, Hindi baga nalalaman ng 
Israel? Unauna'y sinasabi ni Moises, Ipamumungkahi 
ko kayo sa paninibugho sa pamamagitan niyaong 
hindi bansa, Sa pamamagitan ng isang bansang 
mangmang ay gagalitin ko kayo. 

At si Isaias ay buong tapang na nagsasabi, Ako'y 
nasumpungan nilang mga hindi nagsisihanap sa akin; 
Nahayag ako sa kanilang mga hindi nagsisipagtanong 
tungkol sa akin. 

Datapuwa't tungkol sa Israel ay sinasabi niya, Sa 
buong araw ay iniunat ko ang aking mga kamay sa 
isang bayang suwail at matutol. 

Sinasabi ko nga, Itinakuwil baga ng Dios ang 
kaniyang bayan? Huwag nawang mangyari. Sapagka't 
ako man ay Israelita, sa binhi ni Abraham, sa 
angkan ni Benjamin. 

Hindi itinakuwil ng Dios ang kaniyang bayan na 
nang una pa'y kinilala niya. O hindi baga ninyo 
nalalaman ang sinasabi ng kasulatan tungkol kay 
Elias? kung paanong namamagitan siya sa Dios laban 
sa Israel na sinabi: 

Panginoon, pinatay nila ang iyong mga propeta, 
giniba nila ang iyong mga dambana; at ako'y 
naiwang nagiisa, at hinahanap nila ang aking 
buhay. 

Datapuwa't ano ang sinasabi ng kasagutan ng Dios 
sa kaniya? Nagtira ako sa akin ng pitong libong 
lalake na hindi nangagsiluhod kay Baal. 

Gayon din nga sa panahong itong kasalukuyan ay may 
isang nalalabi ayon sa pagkahirang ng biyaya. 

Nguni't kung ito'y sa pamamagitan ng biyaya, ay 
hindi na sa mga gawa: sa ibang paraan ang biyaya 
ay hindi biyaya. 

Ano nga? Ang hinahanap ng Israel ay hindi niya 
kinamtan; datapuwa't ito'y kinamtan ng 
pagkahirang, at ang mga iba'y pinapagmatigas: 

Ayon sa nasusulat, Binigyan sila ng Dios ng 
Espiritu ng pagkakatulog, ng mga matang hindi 
nangakakakita, at ng mga pakinig na hindi 
nangakakarinig, hanggang sa araw na ito. 

At sinasabi ni David, Ang kanilang dulang nawa'y 
maging isang silo, at isang panghuli, At isang 
katitisuran, at isang kabayaran sa kanila: 

Manganglabo nawa ang kanilang mga mata, upang 
sila'y huwag mangakakita, At laging baluktutin mo 
nawa ang kanilang gulugod. 

Sinasabi ko nga, Nangatisod kaya sila upang 
mangahulog? Huwag nawang mangyari: datapuwa't sa 
pagkahulog nila'y dumating ang pagkaligtas sa mga 
Gentil, upang ipamungkahi sila sa paninibugho. 

Ngayon kung ang pagkahulog nga nila ay siyang 
kayamanan ng sanglibutan, at ang pagkalugi nila ay 
siyang kayamanan ng mga Gentil; gaano pa ang 
kapunuan nila? 

Datapuwa't nagsasalita ako sa inyong mga Gentil. 
Palibasa'y ako nga'y apostol ng mga Gentil, ay 
niluluwalhati ko ang aking ministerio; 

Baka sa anomang paraan ay maipamungkahi ko sa 
paninibugho yaong aking mga kalaman, at maligtas 
ang ilan sa kanila. 

Sapagka't kung ang pagkatakuwil sa kanila ay 
siyang pakikipagkasundo ng sanglibutan, ano kaya 
ang pagtanggap sa kanila, kundi buhay mula sa mga 
patay? 

At kung ang pangunahing bunga ay banal, ay gayon 
din ang lahat: at kung ang ugat ay banal, ay gayon 
din ang mga sanga. 

Datapuwa't kung ang ilang mga sanga'y nangabali, 
at ikaw, na isang olibong ligaw ay isinanib ka sa 
kanila, at ikaw ay naging kabahagi nila sa ugat ng 
katabaan ng punong olibo; 

Huwag kang magpalalo sa mga sanga: datapuwa't kung 
magpalalo ka, ay hindi ikaw ang nagkakandili sa 
ugat, kundi ang ugat ang nagkakandili sa iyo. 

Sasabihin mo nga, Ang mga sanga ay nangabali upang 
ako ay makasanib. 

Mabuti; sa kawalan nila ng pananampalataya ay 
nangabali sila, at sa iyong pananampalataya'y 
nakatayo ka. Huwag kang magpalalo kundi matakot 
ka: 

Sapagka't kung hindi nga pinatawad ng Dios ang mga 
talagang sanga, ikaw man ay hindi patatawarin. 

Masdan mo nga ang kabutihan at ang kabagsikan ng 
Dios: ang kabagsikan ay sa nangahulog, datapuwa't 
ang kabutihan ng Dios ay sa iyo, kung mamamalagi 
ka sa kaniyang kabutihan: sa ibang paraan ay ikaw 
man ay puputulin. 

At sila naman, kung hindi mangagsisilagi sa di 
pananampalataya ay mangakakasanib: sapagka't 
makapangyarihan ang Dios upang sila'y isanib na 
muli. 

Sapagka't kung ikaw ay pinutol doon sa talagang 
olibong ligaw, at laban sa kaugalian ay isinanib 
ka sa mabuting punong olibo; gaano pa nga ang mga 
ito, na mga talagang sanga, na mangakakasanib sa 
kanilang sariling punong olibo? 

Sapagka't hindi ko ibig, mga kapatid, na di ninyo 
maalaman ang hiwagang ito, baka kayo'y 
mangagmarunong sa inyong sariling mga haka, na ang 
katigasan ng isang bahagi ay nangyari sa Israel, 
hanggang sa pumasok ang kapunuan ng mga Gentil; 

At sa ganito'y ang buong Israel ay maliligtas: 
gaya ng nasusulat, Magbubuhat sa Sion ang 
Tagapagligtas; Siya ang maghihiwalay sa Jacob ng 
kalikuan: 

At ito ang aking tipan sa kanila, Pagka aalisin ko 
ang kanilang mga kasalanan. 

Tungkol sa evangelio, ay mga kaaway sila dahil sa 
inyo: datapuwa't tungkol sa pagkahirang, ay mga 
pinakaiibig sila dahil sa mga magulang. 

Sapagka't ang mga kaloob at ang pagtawag ng Dios 
ay hindi nagbabago. 

Sapagka't kung paanong kayo nang nakaraang panahon 
ay mga masuwayin sa Dios, datapuwa't ngayon kayo'y 
nangagkamit ng habag sa pamamagitan ng kanilang 
pagsuway, 

Gayon din naman ang mga ito ay naging mga 
masuwayin ngayon, upang sa pamamagitan ng habag na 
ipinagkaloob sa inyo, sila nama'y magkamit ngayon 
ng habag. 

Sapagka't ang lahat ay kinulong ng Dios sa 
kasuwayan, upang siya'y mahabag sa lahat. 

Oh kalaliman ng mga kayamanan ng karunungan at ng 
kaalaman ng Dios! oh di matingkalang mga hatol 
niya, at hindi malirip na kaniyang mga daan! 

Sapagka't sino ang nakaalam ng pagiisip ng 
Panginoon? o sino ang kaniyang naging kasangguni? 

O sino ang nagbigay na una sa kaniya, at siya'y 
babayarang muli? 

Sapagka't kaniya, at sa pamamagitan niya, at sa 
kaniya, ang lahat ng mga bagay. Sumakaniya nawa 
ang kaluwalhatian magpakailan man. Siya nawa. 

Kaya nga, mga kapatid, ipinamamanhik ko sa inyo, 
alangalang sa mga kahabagan ng Dios, na inyong 
iharap ang inyong mga katawan na isang haing 
buhay, banal, na kaayaaya sa Dios, na siya ninyong 
katampatang pagsamba. 

At huwag kayong magsiayon sa sanglibutang ito: 
kundi magiba kayo sa pamamagitan ng pagbabago ng 
inyong pagiisip, upang mapatunayan ninyo kung alin 
ang mabuti at kaayaaya at lubos na kalooban ng 
Dios. 

Sapagka't sinasabi ko, sa pamamagitan ng biyaya na 
sa akin ay ibinigay, sa bawa't tao sa inyo, na 
huwag magisip sa kaniyang sarili ng totoong 
matayog kay sa nararapat niyang isipin; kundi 
magisip na may kahinahunan, ayon sa kasukatan ng 
pananampalataya na ibinahagi ng Dios sa bawa't 
isa. 

Sapagka't kung paanong sa isang katawan ay 
mayroong tayong maraming mga sangkap, at ang lahat 
ng mga sangkap ay hindi pareho ang gawain: 

Ay gayon din tayo, na marami, ay iisang katawan 
kay Cristo, at mga sangkap na samasama sa isa't 
isa. 

At yamang may mga kaloob na nagkakaibaiba ayon sa 
biyaya na ibinigay sa atin, kung hula, ay 
manganghula tayo ayon sa kasukatan ng ating 
pananampalataya; 

O kung ministerio, ay gamitin natin ang ating 
sarili sa ating ministerio; o ang nagtuturo, ay sa 
kaniyang pagtuturo; 

O ang umaaral, ay sa kaniyang pagaral: ang 
namimigay, ay magbigay na may magandang-loob; ang 
nagpupuno, ay magsikap; ang nahahabag ay magsaya. 

Ang pagibig ay maging walang pagpapaimbabaw. 
Kapootan ninyo ang masama; makisanib kayo sa 
mabuti. 

Sa pagibig sa mga kapatid ay mangagmahalan kayo; 
sa kapurihan ay ipagpauna ng isa't isa ang iba; 

Huwag mga tamad sa pagsusumikap; maningas sa 
espiritu; mapaglingkod sa Panginoon; 

Mangagalak sa pagasa; magmatiisin sa kapighatian; 
magmatiyagain sa pananalangin; 

Mapagdamay sa mga kailangan ng mga banal; maging 
mapagpatuloy. 

Pagpalain ninyo ang mga sa inyo'y nagsisiusig; 
pagpalain ninyo, at huwag ninyong sumpain. 

Makigalak kayo sa nangagagalak; makiiyak kayo sa 
nagsisiiyak. 

Mangagkaisa kayo ng pagiisip. Huwag ninyong ilagak 
ang inyong pagiisip sa mga bagay na kapalaluan, 
kundi makiayon kayo sa mga bagay na may 
kapakumbabaan. Huwag kayong mga pantas sa inyong 
sariling mga haka. 

Huwag kayong mangagbayad sa kanino man ng masama 
sa masama. Isipin ninyo ang mga bagay na 
kapuripuri sa harapan ng lahat ng mga tao. 

Kung maaari, ayon sa inyong makakaya, ay magkaroon 
kayo ng kapayapaan sa lahat ng mga tao. 

Huwag kayong mangaghigantihan, mga iniibig, kundi 
bigyan ninyong daan ang galit ng Dios: sapagka't 
nasusulat, Akin ang paghihiganti; ako ang gaganti, 
sabi ng Panginoon. 

Kaya't kung ang iyong kaaway ay magutom, pakanin 
mo; kung siya'y mauhaw, painumin mo: sapagka't sa 
paggawa mo ng gayon ay mga baga ng apoy ang 
ibubunton mo sa kaniyang ulo. 

Huwag kang padaig sa masama, kundi bagkus daigin 
mo ng mabuti ang masama. 

Ang bawa't kaluluwa ay pasakop sa matataas na 
kapangyarihan: sapagka't walang kapangyarihan na 
hindi mula sa Dios; at ang mga kapangyarihang 
yao'y hinirang ng Dios. 

Kaya nga't ang sumasalangsang sa kapangyarihan, ay 
sa utos ng Dios sumasalangsang: at ang mga 
nagsisalangsang ay magsisitanggap ng kahatulan sa 
kanilang sarili. 

Sapagka't ang mga pinuno ay hindi kilabot sa 
gawang mabuti, kundi sa masama. At ibig mo bagang 
mawalaan ng takot sa may kapangyarihan? gawin mo 
ang mabuti, at magkakamit ka ng kapurihan sa 
kaniya: 

Sapagka't siya'y ministro ng Dios sa ikagagaling 
mo. Datapuwa't kung ginagawa mo ang masama, ay 
matakot ka; sapagka't hindi walang kabuluhan ang 
pagdadala niya ng tabak: sapagka't siya'y ministro 
ng Dios, tagapaghiganti sa ikagagalit sa gumagawa 
ng masama. 

Kaya nga't dapat na kayo'y pasakop, hindi lamang 
dahil sa kagalitan, kundi naman dahil sa budhi. 

Sapagka't dahil dito ay nagsisipagbayad naman kayo 
ng buwis; sapagka't sila'y mga tagapangasiwa ng 
paglilingkod sa Dios, na nagsisipamahalang walang 
patid sa bagay na ito. 

Ibigay ninyo sa lahat ang sa kanila'y nararapat: 
buwis sa dapat buwisan; ambag sa dapat ambagan; 
takot sa dapat katakutan; puri sa dapat papurihan. 

Huwag kayong magkautang ng ano pa man sa kanino 
man, maliban na sa mangagibigan kayo: sapagka't 
ang umiibig sa kaniyang kapuwa'y nakaganap na ng 
kautusan. 

Sapagka't ito, Huwag kang mangangalunya, Huwag 
kang papatay, Huwag kang magnanakaw, Huwag kang 
mananakim, at kung mayroon pang ibang utos, ay 
nauuwi sa salitang ito, sa makatuwid baga'y Ibigin 
mo ang iyong kapuwa na gaya ng sa iyong sarili. 

Ang pagibig ay hindi gumagawa ng masama sa 
kaniyang kapuwa: ang pagibig nga ay siyang 
katuparan ng kautusan. 

At ito, yamang nakikilala ang panahon, na ngayo'y 
kapanahunan nang magsigising kayo sa pagkakatulog: 
sapagka't ngayon ay lalong malapit na sa atin ang 
kaligtasan kay sa nang tayo'y magsisampalataya 
nang una. 

Ang gabi ay totoong malalim, at ang araw ay 
malapit na: iwaksi nga natin ang mga gawa ng 
kadiliman, at ating isakbat ang mga sandata ng 
kaliwanagan. 

Magsilakad tayong mahinhin, gaya ng sa araw; huwag 
sa katakawan at paglalasing, huwag sa kalibugan at 
sa kahalayan, huwag sa mga pagkakaalit at 
pagkakainggitan. 

Kundi bagkus isakbat ninyo ang Panginoong 
Jesucristo, at huwag ninyong paglaanan ang laman, 
upang masunod ang mga kahalayan noon. 

Datapuwa't ang mahina sa pananampalataya ay 
tanggapin ninyo, hindi upang pagtalunan ang 
kaniyang pagaalinlangan. 

May tao na may pananampalataya na makakain ang 
lahat ng mga bagay: nguni't ang mahina'y kumakain 
ng mga gulay. 

Ang kumakain ay huwag magwalang halaga sa hindi 
kumakain; at ang hindi kumakain ay huwag humatol 
sa kumakain: sapagka't siya'y tinanggap ng Dios. 

Sino kang humahatol sa alila ng iba? Sa kaniyang 
sariling panginoon ay natatayo siya o nabubuwal. 
Oo, patatayuin siya; sapagka't makapangyarihan ang 
Panginoon na siya'y maitayo. 

May nagmamahal sa isang araw ng higit kay sa iba: 
may ibang nagmamahal sa bawa't araw. Bawa't isa'y 
magtibay sa kaniyang sariling pagiisip. 

Ang nagmamahal sa araw, ay minamahal ito sa 
Panginoon; at ang kumakain, ay kumakain sa 
Panginoon, sapagka't siya'y nagpapasalamat sa 
Dios; at ang hindi kumakain, ay hindi kumakain sa 
Panginoon, at nagpapasalamat sa Dios. 

Sapagka't ang sinoman sa atin ay hindi nabubuhay 
sa kaniyang sarili, at sinoman ay hindi namamatay 
sa kaniyang sarili. 

Sapagka't kung nangabubuhay tayo, sa Panginoon 
tayo'y nangabubuhay; o kung nangamamatay tayo, sa 
Panginoon tayo'y nangamamatay: kaya't sa mabuhay 
tayo, o sa mamatay man, tayo'y sa Panginoon. 

Sapagka't dahil dito ay namatay si Cristo at 
nabuhay na maguli, upang siya'y maging Panginoon 
ng mga patay at gayon din ng mga buhay. 

Datapuwa't ikaw, bakit humahatol ka sa iyong 
kapatid? at ikaw naman, bakit pinawalaang halaga 
mo ang iyong kapatid? sapagka't tayong lahat ay 
tatayo sa harapan ng hukuman ng Dios. 

Sapagka't nasusulat, Buhay ako, sabi ng Panginoon, 
sa akin ang bawa't tuhod ay luluhod, At ang bawa't 
dila ay magpapahayag sa Dios. 

Kaya nga ang bawa't isa sa atin ay magbibigay 
sulit sa Dios ng kaniyang sarili. 

Huwag na nga tayong mangaghatulan pa sa isa't isa: 
kundi bagkus ihatol ninyo ito, na ang sinoman ay 
huwag maglagay ng katitisuran sa daan ng kaniyang 
kapatid o kadahilanan ng ikararapa. 

Nalalaman ko, at naniniwala akong lubos kay Jesus 
na Panginoon, na walang anomang bagay na marumi sa 
kaniyang sarili: maliban na doon sa nagaakala na 
ang anomang bagay ay marumi, sa kaniya'y marumi 
ito. 

Sapagka't kung dahil sa pagkain ang iyong kapatid 
ay naghinanakit ay hindi ka na lumalakad sa 
pagibig. Huwag mong ipamahamak sa iyong pagkain 
yaong pinagkamatayan ni Cristo. 

Huwag nga ninyong pabayaan na pagsalitaan ng 
masama ang inyong kabutihan: 

Sapagka't ang kaharian ng Dios ay hindi ang 
pagkain at paginom, kundi ang katuwiran at ang 
kapayapaan at ang kagalakan sa Espiritu Santo. 

Sapagka't ang sa ganito ay naglilingkod kay Cristo 
ay kalugodlugod sa Dios, at pinatutunayan ng mga 
tao. 

Kaya nga sundin ang mga bagay na makapapayapa, at 
ang mga bagay na makapagpapatibay sa isa't isa. 

Huwag mong sirain ang gawa ng Dios dahil sa 
pagkain. Tunay na ang lahat ng mga bagay ay 
malilinis; gayon man ay masama sa tao ang kumakain 
ng laban sa kaniyang budhi. 

Mabuti ang huwag kumain ng lamangkati, ni uminom 
ng alak, ni gumawa ng anoman na katitisuran ng 
iyong kapatid. 

Ang pananampalataya mo na nasa iyo ay ingatan mo 
sa iyong sarili sa harap ng Dios. Mapalad ang 
hindi humahatol sa kaniyang sarili sa bagay na 
kaniyang sinasangayunan. 

Nguni't ang nagaalinlangan ay hinahatulan kung 
kumakain, sapagka't hindi siya kumakain sa 
pananampalataya; at ang anomang hindi sa 
pananampalataya ay kasalanan. 

Tayo ngang malalakas ay nararapat mangagbata ng 
kahinaan ng mahihina, at huwag tayong mangagbigay 
lugod sa ating sarili. 

Bawa't isa sa atin ay magbigay lugod sa kaniyang 
kapuwa, sa kaniyang ikabubuti sa ikatitibay. 

Sapagka't si Cristo man ay hindi nagbigay lugod sa 
kaniyang sarili; kundi gaya ng nasusulat, Ang mga 
pagalipusta ng mga nagsisialipusta sa iyo, ay 
nangahulog sa akin. 

Sapagka't ang anomang mga bagay na isinulat nang 
una ay nangasulat dahil sa ikatututo natin, upang 
sa pamamagitan ng pagtitiis at pagaliw ng mga 
kasulatan ay mangagkaroon tayo ng pagasa. 

Loobin nawa ng Dios ng pagtitiis at paggiliw, na 
kayo ay magkaisa ng pagiisip sa isa't isa ayon kay 
Cristo Jesus: 

Upang kayo na may isang pagiisip sa pamamagitan ng 
isang bibig ay luwalhatiin ninyo ang Dios at Ama 
ng ating Panginoong Jesucristo. 

Sa ganito'y mangagtanggapan kayo, gaya naman ni 
Cristo na tinanggap kayo sa kaluwalhatian ng Dios. 

Sapagka't sinasabi ko na si Cristo ay ginawang 
ministro ng pagtutuli dahil sa katotohanan ng 
Dios, upang kaniyang mapagtibay ang mga pangakong 
ibinigay sa mga magulang, 

At upang ang mga Gentil ay makaluwalhati sa Dios 
dahil sa kaniyang kahabagan; gaya ng nasusulat, 
Kaya nga't ikaw ay aking pupurihin sa gitna ng mga 
Gentil. At aawit ako sa iyong pangalan. 

At muling sinasabi niya, Makigalak kayo, kayong 
mga Gentil, sa kaniyang bayan. 

At muli, Purihin ninyo ang Panginoon, kayong lahat 
ng mga Gentil; At purihin siya ng lahat ng mga 
bayan. 

At muli, sinasabi ni Isaias, Magkakaroon ng ugat 
kay Jesse, At siya'y lilitaw upang maghari sa mga 
Gentil; Ay sa kaniya magsisiasa ang mga Gentil. 

Puspusin nga kayo ng Dios ng pagasa ng buong 
kagalakan at kapayapaan sa pananampalataya, upang 
kayo'y managana sa pagasa sa pamamagitan ng 
kapangyarihan ng Espiritu Santo. 

At ako naman sa aking sarili ay naniniwalang lubos 
tungkol sa inyo mga kapatid ko, na kayo naman ay 
mangapuspos ng kabutihan, pinuspos ng lahat ng 
kaalaman, na ano pa't makapagpapaalaala naman kayo 
sa isa't isa. 

Nguni't sinulatan ko kayo na may dakilang kalayaan 
na bilang pagpapaalaala sa inyo, dahil sa biyaya 
na sa akin ay ibinigay ng Dios, 

Upang ako'y maging ministro ni Cristo Jesus sa mga 
Gentil, na nangangasiwa sa evangelio ng Dios, 
upang ang mga Gentil ay maging kalugodlugod na 
handog, palibhasa'y pinapaging banal ng Espiritu 
Santo. 

Mayroon nga akong ipinagmamapuri kay Cristo Jesus 
sa mga bagay na nauukol sa Dios. 

Sapagka't hindi ako nangangahas magsalita ng 
anomang mga bagay, maliban na sa mga ginawa ni 
Cristo sa pamamagitan ko, sa pagtalima ng mga 
Gentil, sa salita at sa gawa, 

Sa bisa ng mga tanda at ng mga kababalaghan, sa 
kapangyarihan ng Espiritu ng Dios; ano pa't buhat 
sa Jerusalem, at sa palibotlibot hanggang sa 
Ilirico, ay aking ipinangaral na lubos ang 
evangelio ni Cristo; 

Aking nilayon na maipangaral ang evangelio, hindi 
doon sa napagbalitaan na kay Cristo, upang huwag 
akong magtayo sa ibabaw ng pinagsaligan ng iba; 

Kundi, gaya ng nasusulat, Makakakita silang mga 
hindi dinatnan ng mga balita tungkol sa kaniya, At 
silang hindi nangakapakinig, ay mangakakatalastas. 

Kaya't madalas namang napigil ako ng pagpariyan sa 
inyo: 

Datapuwa't ngayon, na wala nang dako sa mga 
lupaing ito, at malaon nang panahong ako'y may 
nasang pumariyan sa inyo, 

Pagparoon ko sa Espana ay paririyan ako (sapagka't 
inaasahan kong makikita ko kayo sa aking 
paglalakbay, at ako'y sasamahan ninyo patungo 
doon, pagkatapos na magkamit ng kaunting kasiyahan 
sa pakikisama sa inyo). 

Nguni't ngayon, sinasabi ko, ako'y 
pasasa-Jerusalem, upang mamahagi sa mga banal. 

Sapagka't minagaling ng Macedonia at ng Acaya na 
gumawa ng isang ambagang laan sa mga dukha sa mga 
banal na nasa Jerusalem. 

Oo, ito'y kalugodlugod sa kanila; at sila'y may 
utang na loob sa kanila. Sapagka't kung ang mga 
Gentil ay naging mga kabahagi sa kanilang mga 
bagay na ayon sa Espiritu, nararapat naman nilang 
paglingkuran ang mga yaon sa mga bagay na ayon sa 
laman. 

Kung maganap ko nga ito, at aking matatakan na sa 
kanila ang bungang ito, ay magdaraan ako sa inyong 
patungo sa Espana. 

At nalalaman ko na, pagpariyan ko sa inyo, ay 
darating akong puspos ng pagpapala ng evangelio ni 
Cristo. 

Ngayo'y ipinamamanhik ko sa inyo, mga kapatid, 
alangalang sa Panginoon nating Jesucristo, at sa 
pagibig ng Espiritu, na kayo'y makipagsikap na 
kasama ko sa inyong mga pananalangin sa Dios 
patungkol sa akin; 

Upang ako'y maligtas sa mga hindi 
nagsisisampalataya na nangasa Judea, at nang ang 
aking pamamahagi sa Jerusalem ay maging 
kalugodlugod sa mga banal; 

Upang sa pamamagitan ng kalooban ng Dios, ako'y 
makarating sa inyo na may kagalakan, at ako'y 
makipamahinga sa inyo. 

Ngayon ang Dios ng kapayapaan ay sumainyo nawang 
lahat. Siya nawa. 

Ipinagtatagubilin ko sa inyo si Febe na ating 
kapatid na babae, na lingkod sa iglesia na nasa 
Cencrea: 

Upang tanggapin ninyo siya sa Panginoon, ayon sa 
nararapat sa mga banal, at tulungan ninyo siya sa 
anomang bagay na magiging kailangan niya sa inyo: 
sapagka't siya nama'y naging katulong ng marami, 
at ng aking sarili naman. 

Batiin ninyo si Prisca at si Aquila na aking mga 
kamanggagawa kay Cristo Jesus, 

Na ipinain ang kanilang mga leeg dahil sa aking 
buhay; na sa kanila'y hindi lamang ako ang 
nagpapasalamat, kundi naman ang lahat ng mga 
iglesia ng mga Gentil: 

At batiin ninyo ang iglesia na nasa kanilang 
bahay. Batiin ninyo si Epeneto na minamahal ko, na 
siyang pangunahing bunga ng Asia kay Cristo. 

Batiin ninyo si Maria, na lubhang nagpagal sa 
inyo. 

Batiin ninyo si Andronico at si Junias, na aking 
mga kamaganak, at mga kasama ko sa pagkabilanggo, 
na siyang mga bantog sa mga apostol, na sila 
nama'y nangauna sa akin kay Cristo. 

Batiin ninyo si Ampliato na aking minamahal sa 
Panginoon. 

Batiin ninyo si Urbano na aming kamanggagawa kay 
Cristo, at si Estaquis na minamahal ko. 

Batiin ninyo si Apeles na subok kay Cristo. Batiin 
ninyo ang mga kasangbahay ni Aristobulo. 

Batiin ninyo si Herodion na aking kamaganak. 
Batiin ninyo ang mga kasangbahay ni Narciso, yaong 
nangasa Panginoon. 

Batiin ninyo si Trifena at si Trifosa, na 
nangagpapagal sa Panginoon. Batiin ninyo si 
Persida na minamahal, na lubhang nagpagal sa 
Panginoon. 

Batiin ninyo si Rufo na hinirang sa Panginoon, at 
ang kaniyang ina at akin. 

Batiin ninyo si Asincrito, si Flegonte, si Hermes, 
si Patrobas, si Hermas, at ang mga kapatid na 
kasama nila. 

Batiin ninyo si Filologo at si Julia, si Nereo at 
ang kaniyang kapatid na babae, at si Olimpas, at 
ang lahat ng mga banal na kasama nila. 

Mangagbatian kayo ng banal na halik. Binabati kayo 
ng lahat ng mga iglesia ni Cristo. 

Ngayo'y ipinamamanhik ko sa inyo, mga kapatid, na 
tandaan ninyo yaong mga pinanggagalingan ng 
pagkakabahabahagi at ng mga katitisuran, laban sa 
mga aral na inyong nangapagaralan: at kayo'y 
magsilayo sa kanila. 

Sapagka't ang mga gayon ay hindi nagsisipaglingkod 
sa Cristong Panginoon, kundi sa kanilang sariling 
tiyan; at sa pamamagitan ng kanilang mabuting 
pananalita at maiinam na mga talumpati ay dinadaya 
ang mga puso ng mga walang malay. 

Sapagka't ang inyong pagtalima ay naging bantog sa 
lahat ng mga tao. Kaya't nagagalak ako tungkol sa 
inyo: datapuwa't ibig ko na kayo'y maging marunong 
sa kabutihan, at musmos sa kasamaan. 

At si Satanas ay dudurugin ng Dios ng kapayapaan 
sa madaling panahon sa ilalim ng inyong mga paa. 
Ang biyaya nawa ng ating Panginoong Jesucristo ay 
sumainyo. 

Binabati kayo ni Timoteo na aking kamanggagawa; at 
ni Lucio at ni Jason at ni Sosipatro, na aking mga 
kamaganak. 

Akong si Tercio, na sumusulat ng sulat na ito, ay 
bumabati sa inyo sa Panginoon. 

Binabati kayo ni Gayo na pinanunuluyanan ko, at ng 
buong iglesia. Binabati kayo ni Erasto na 
ingat-yaman ng bayan, at ng kapatid na si Cuarto. 

Ang biyaya ng ating Panginoong Jesucristo ay 
sumainyong lahat. Siya nawa. 

At ngayon sa kaniya na makapangyarihan na sa 
inyo'y makapagpapatibay ayon sa aking evangelio at 
sa pangangaral ni Jesucristo, ayon sa pahayag ng 
hiwaga na natago sa katahimikan nang panahong 
walang hanggan. 

Datapuwa't nahayag na ngayon, at sa pamamagitan ng 
mga kasulatan ng mga propeta, ayon sa ipinagutos 
ng Dios na walang hanggan, ay ipinakilala sa lahat 
ng mga bansa upang magsitalima sa pananampalataya: 

Sa iisang Dios na marunong, sa pamamagitan ni 
Jesucristo, na sumasa kaniya ang kaluwalhatian 
magpakailan man. Siya nawa. 

Si Pablo, na tinawag na maging apostol ni 
Jesucristo sa pamamagitan ng kalooban ng Dios, at 
si Sostenes na ating kapatid, 

Sa iglesia ng Dios na nasa Corinto, sa makatuwid 
baga'y sa mga pinapagingbanal kay Cristo Jesus, na 
tinawag na mangagbanal, na kasama ng lahat ng mga 
nagsisitawag sa bawa't dako, sa pangalan ng ating 
Panginoong Jesucristo, na kanila at ating 
Panginoon: 

Sumainyo nawa ang biyaya at kapayapaang mula sa 
Dios na ating Ama at sa Panginoong Jesucristo. 

Nagpapasalamat akong lagi sa aking Dios tungkol sa 
inyo, dahil sa biyaya ng Dios na ipinagkaloob sa 
inyo sa pamamagitan ni Cristo Jesus; 

Na kayo ay pinayaman sa kanya, sa lahat ng mga 
bagay sa lahat ng pananalita at sa lahat ng 
kaalaman; 

Gaya ng pinagtibay sa inyo ang patotoo ni Cristo: 

Ano pa't kayo'y hindi nagkulang sa anomang kaloob; 
na nagsisipaghintay ng paghahayag ng ating 
Panginoong Jesucristo; 

Na siya namang magpapatibay sa inyo hanggang sa 
katapusan, upang huwag kayong mapagwikaan sa 
kaarawan ng ating Panginoong Jesucristo. 

Ang Dios ay tapat, na sa pamamagitan niya ay 
tinawag kayo sa pakikisama ng kaniyang anak na si 
Jesucristo na Panginoon natin. 

Ngayo'y ipinamamanhik ko sa inyo, mga kapatid, sa 
pamamagitan ng pangalan ng ating Panginoong 
Jesucristo, na kayong lahat ay mangagsalita ng isa 
lamang bagay, at huwag mangagkaroon sa inyo ng mga 
pagkakabahabahagi; kundi kayo'y mangalubos sa isa 
lamang pagiisip at isa lamang paghatol. 

Sapagka't ipinatalastas sa akin tungkol sa inyo, 
mga kapatid ko, ng mga kasangbahay ni Cloe, na sa 
inyo'y may mga pagtatalotalo. 

Ibig ko ngang sabihin ito, na ang bawa't isa sa 
inyo ay nagsasabi, Ako'y kay Pablo; at ako'y kay 
Apolos; at ako'y kay Cefas; at ako'y kay Cristo. 

Nabahagi baga si Cristo? ipinako baga sa krus si 
Pablo dahil sa inyo? o binautismuhan baga kayo sa 
pangalan ni Pablo? 

Nagpapasalamat ako sa Dios na hindi ko 
binautismuhan ang sinoman sa inyo, maliban si 
Crispo at si Gayo; 

Baka masabi ninoman na kayo'y binautismuhan sa 
pangalan ko. 

At binautismuhan ko rin naman ang sangbahayan ni 
Estefanas: maliban sa mga ito, di ko maalaman kung 
may nabautismuhan akong iba pa. 

Sapagka't hindi ako sinugo ni Cristo upang 
bumautismo, kundi upang mangaral ng evangelio: 
hindi sa karunungan ng mga salita baka mawalan ng 
kabuluhan ang krus ni Cristo. 

Sapagka't ang salita ng krus ay kamangmangan sa 
kanila na nangapapahamak; nguni't ito'y 
kapangyarihan ng Dios sa atin na nangaliligtas. 

Sapagka't nasusulat, Iwawalat ko ang karunungan ng 
marurunong, At isasawala ko ang kabaitan ng 
mababait. 

Saan naroon ang marunong? saan naroon ang eskriba? 
saan naroon ang mapagmatuwid sa sanglibutang ito? 
hindi baga ginawa ng Dios na kamangmangan ang 
karunungan ng sanglibutan? 

Sapagka't yamang sa karunungan ng Dios ay hindi 
nakilala ng sanglibutan ang Dios sa pamamagitan ng 
kaniyang karunungan, ay kinalugdan ng Dios na 
iligtas ang mga nagsisipanampalataya sa 
pamamagitan ng kamangmangan ng pangangaral. 

Ang mga Judio nga ay nagsisihingi ng mga tanda, at 
ang mga Griego ay nagsisihanap ng karunungan: 

Datapuwa't ang aming ipinangangaral ay ang Cristo 
na napako sa krus, na sa mga Judio ay katitisuran, 
at sa mga Gentil ay kamangmangan; 

Nguni't sa kanila na mga tinawag, maging mga Judio 
at mga Griego, si Cristo ang kapangyarihan ng 
Dios, at ang karunungan ng Dios. 

Sapagka't ang kamangmangan ng Dios ay lalong 
marunong kay sa mga tao; at ang kahinaan ng Dios 
ay lalong malakas kay sa mga tao. 

Sapagka't masdan ninyo ang sa inyo'y pagkatawag, 
mga kapatid, na hindi ang maraming marurunong ayon 
sa laman, hindi ang maraming may kapangyarihan, 
hindi ang maraming mahal na tao ang mga tinawag: 

Kundi pinili ng Dios ang mga bagay na kamangmangan 
ng sanglibutan, upang hiyain niya ang mga 
marurunong; at pinili ng Dios ang mga bagay na 
mahihina ng sanglibutan, upang hiyain niya ang mga 
bagay na malalakas; 

At ang mga bagay na mababa ng sanglibutan, at ang 
mga bagay na hinamak, ang pinili ng Dios, oo at 
ang mga bagay na walang halaga upang mawalang 
halaga ang mga bagay na mahahalaga: 

Upang walang laman na magmapuri sa harapan ng 
Dios. 

Datapuwa't sa kaniya kayo'y nangasa kay Cristo 
Jesus, na sa atin ay ginawang karunungang mula sa 
Dios, at katuwiran at kabanalan, at katubusan: 

Na, ayon sa nasusulat, Ang nagmamapuri, ay 
magmapuri sa Panginoon. 

At ako, mga kapatid, nang pumariyan sa inyo, ay 
hindi ako napariyan na may kagalingan sa 
pananalita o sa karunungan, na nagbabalita sa inyo 
ng patotoo ng Dios. 

Sapagka't aking pinasiyahang walang maalaman 
anoman sa gitna ninyo, maliban na si Jesucristo, 
at siya na napako sa krus. 

At ako'y nakisama sa inyo na may kahinaan, at may 
katakutan, at may lubhang panginginig. 

At ang aking pananalita at ang aking pangangaral 
ay hindi sa mga salitang panghikayat ng 
karunungan, kundi sa patotoo ng Espiritu at ng 
kapangyarihan: 

Upang ang inyong pananampalataya ay huwag masalig 
sa karunungan ng mga tao, kundi sa kapangyarihan 
ng Dios. 

Gayon man, ay nangagsasalita kami ng karunungan sa 
mga may gulang: bagaman hindi ng karunungan ng 
sanglibutang ito, o ng mga may kapangyarihan sa 
sanglibutang ito, na ang mga ito'y nangauuwi sa 
wala: 

Kundi sinasalita namin ang karunungan ng Dios sa 
hiwaga, yaong karunungan na itinalaga ng Dios, 
bago nilalang ang mga sanglibutan sa 
ikaluluwalhati natin: 

Na hindi napagkilala ng sinomang pinuno sa 
sanglibutang ito: sapagka't kung nakilala sana 
nila, ay dising di ipinako sa krus ang Panginoon 
ng kaluwalhatian: 

Datapuwa't gaya ng nasusulat, Ang mga bagay na 
hindi nakita ng mata, at ni narinig ng tainga, Ni 
hindi pumasok sa puso ng tao, Anomang mga bagay na 
inihanda ng Dios sa kanila na nangagsisiibig sa 
kaniya. 

Nguni't ang mga ito ay ipinahayag sa atin ng Dios 
sa pamamagitan ng Espiritu; sapagka't nasisiyasat 
ng Espiritu ang lahat ng mga bagay, oo, ang 
malalalim na mga bagay ng Dios. 

Sapagka't sino sa mga tao ang nakakakilala ng mga 
bagay ng tao, kundi ang espiritu ng tao, na nasa 
kaniya? gayon din naman ang mga bagay ng Dios ay 
hindi nakikilala ng sinoman, maliban na ng 
Espiritu ng Dios. 

Nguni't ating tinanggap, hindi ang espiritu ng 
sanglibutan, kundi ang espiritung mula sa Dios; 
upang ating mapagkilala ang mga bagay na sa atin 
ay ibinigay na walang bayad ng Dios. 

Na ang mga bagay na ito ay atin namang sinasalita, 
hindi sa mga salitang itinuturo ng karunungan ng 
tao, kundi sa itinuturo ng Espiritu; na 
iniwawangis natin ang mga bagay na ayon sa 
espiritu sa mga pananalitang ayon sa espiritu. 

Nguni't ang taong ayon sa laman ay hindi 
tumatanggap ng mga bagay ng Espiritu ng Dios: 
sapagka't ang mga ito ay kamangmangan sa kaniya; 
at hindi niya nauunawa, sapagka't ang mga yaon ay 
sinisiyasat ayon sa espiritu. 

Nguni't ang sa espiritu ay nagsisiyasat sa lahat 
ng mga bagay, at siya'y hindi sinisiyasat ng 
sinoman. 

Sapagka't sino ang nakakilala ng pagiisip ng 
Panginoon, upang siya'y turuan niya? Datapuwa't 
nasa atin ang pagiisip ni Cristo. 

At ako, mga kapatid, ay hindi nakapagsalita sa 
inyo na tulad sa mga nasa espiritu, kundi tulad sa 
mga nasa laman, tulad sa mga sanggol kay Cristo. 

Kinandili ko kayo ng gatas, at hindi ng 
lamang-kati; sapagka't kayo'y wala pang kaya noon: 
wala, na ngayon pa man ay wala kayong kaya; 

Sapagka't kayo'y mga sa laman pa: sapagka't 
samantalang sa inyo'y may mga paninibugho at mga 
pagtatalo, hindi baga kayo'y mga sa laman, at 
kayo'y nagsisilakad ayon sa kaugalian ng mga tao? 

Sapagka't kung sinasabi ng isa, Ako'y kay Pablo; 
at ng iba, Ako'y kay Apolos; hindi baga kayo'y mga 
tao? 

Ano nga si Apolos? at Ano si Pablo? Mga ministro 
na sa pamamagitan nila ay nagsisampalataya kayo; 
at sa bawa't isa ayon sa ipinagkaloob ng Panginoon 
sa kaniya. 

Ako ang nagtanim, si Apolos ang nagdilig; nguni't 
ang Dios ang siyang nagpalago. 

Ano pa't walang anoman ang nagtatanim, ni ang 
nagdidilig; kundi ang Dios na nagpapalago. 

Ngayon ang nagtatanim at ang nagdidilig ay iisa: 
nguni't ang bawa't isa ay tatanggap ng kaniyang 
sariling kagantihan ayon sa kaniyang sariling 
pagpapagal. 

Sapagka't tayo ay mga kamanggagawa ng Dios: kayo 
ang bukid ng Dios, ang gusali ng Dios. 

Ayon sa biyaya ng Dios na ibinigay sa akin, na 
tulad sa matalinong tagapagtayo ay inilagay ko ang 
pinagsasaligan; at iba ang nagtatayo sa ibabaw 
nito. Nguni't ingatan ng bawa't tao kung paano ang 
pagtatayo niya sa ibabaw nito. 

Sapagka't sinoman ay hindi makapaglalagay ng ibang 
pinagsasaligan, kundi ang nalalagay na, na ito'y 
si Cristo Jesus. 

Datapuwa't kung ang sinoma'y magtatayo sa ibabaw 
ng pinagsasaligang ito ng ginto, pilak, mga 
mahahalagang bato, kahoy, tuyong dayami; 

Ang gawa ng bawa't isa ay mahahayag: sapagka't ang 
araw ang magsasaysay, sapagka't sa pamamagitan ng 
apoy inihahayag; at ang apoy rin ang susubok sa 
gawa ng bawa't isa kung ano yaon. 

Kung ang gawa ng sinoman ay manatili, na kaniyang 
itinayo sa ibabaw niyaon, siya'y tatanggap ng 
kagantihan. 

Kung ang gawa ng sinoman ay masunog, ay malulugi 
siya: nguni't siya sa kaniyang sarili ay 
maliligtas; gayon ma'y tulad sa pamamagitan ng 
apoy. 

Hindi baga ninyo nalalaman na kayo'y templo ng 
Dios, at ang Espiritu ng Dios ay nananahan sa 
inyo? 

Kung gibain ng sinoman ang templo ng Dios, siya'y 
igigiba ng Dios; sapagka't ang templo ng Dios ay 
banal, na ang templong ito ay kayo. 

Sinoma'y huwag magdaya sa kaniyang sarili. Kung 
ang sinoman sa inyo ay nagiisip na siya'y marunong 
sa kapanahunang ito, ay magpakamangmang siya, 
upang siya ang maging marunong. 

Sapagka't ang karunungan ng sanglibutang ito ay 
kamangmangan sa Dios. Sapagka't nasusulat, 
Hinuhuli niya ang marurunong sa kanilang 
katusuhan: 

At muli, Nalalaman ng Panginoon ang 
pangangatuwiran ng marurunong, na pawang walang 
kabuluhan. 

Kaya't huwag ipagmamapuri ninoman sa mga tao, 
Sapagka't ang lahat ng mga bagay ay sa inyo. 

Kahit si Pablo, kahit si Apolos, kahit si Cefas, 
kahit ang sanglibutan, kahit ang buhay, kahit ang 
kamatayan, kahit ang mga bagay na kasalukuyan, 
kahit ang mga bagay na darating; lahat ay sa inyo: 

At kayo'y kay Cristo; at si Cristo ay sa Dios. 

Ipalagay nga kami ng sinoman na mga ministro ni 
Cristo, at mga katiwala ng mga hiwaga ng Dios. 

Bukod dito'y kinakailangan sa mga katiwala, na ang 
bawa't isa ay maging tapat. 

Datapuwa't sa ganang akin ay isang bagay na 
totoong maliit ang ako'y siyasatin ninyo, o ng 
pagsisiyasat ng tao: oo, ako'y hindi nagsisiyasat 
sa aking sarili. 

Sapagka't wala akong nalalamang anomang laban sa 
aking sarili; bagaman hindi dahil dito'y 
inaaring-ganap ako: sapagka't ang nagsisiyasat sa 
akin ay ang Panginoon. 

Kaya nga huwag muna kayong magsihatol ng anoman, 
hanggang sa dumating ang Panginoon, na siya ang 
maghahayag ng mga bagay na nalilihim sa kadiliman, 
at ipahahayag naman ang mga haka ng mga puso; at 
kung magkagayon ang bawa't isa ay magkakaroon ng 
kapurihan sa Dios. 

Ang mga bagay ngang ito, mga kapatid, ay inianyo 
ko sa halimbawa sa aking sarili at kay Apolos 
dahil sa inyo; upang sa amin ay mangatuto kayo na 
huwag magsihigit sa mga bagay na nangasusulat; 
upang ang sinoman sa inyo ay huwag magpalalo ang 
isa laban sa iba. 

Sapagka't sino ang gumawa na ikaw ay matangi? at 
anong nasa iyo na hindi mo tinanggap? nguni't kung 
tinanggap mo, ay bakit mo ipinagmamapuri na tulad 
sa hindi mo tinanggap? 

Kayo'y mga busog na, kayo'y mayayaman na, kayo'y 
nangaghari nang wala kami: at ibig ko sanang 
mangaghari kayo, upang kami nama'y mangagharing 
kasama ninyo. 

Sapagka't iniisip ko, na pinalitaw ng Dios kaming 
mga apostol na mga kahulihulihan sa lahat, na 
tulad sa mga itinalaga sa kamatayan: sapagka't 
kami'y ginawang panoorin ng sanglibutan, at ng mga 
anghel, at ng mga tao. 

Kami'y mga mangmang dahil kay Cristo, nguni't 
kayo'y marurunong kay Cristo; kami'y mahihina, 
nguni't kayo'y malalakas; kayo'y may karangalan, 
datapuwa't kami ay walang kapurihan. 

Hanggang sa oras na ito'y nangagugutom kami, at 
nangauuhaw, at mga hubad, at mga tinampal, at wala 
kaming tiyak na tahanan; 

At kami'y nangagpapagal, na nangagsisigawa ng 
aming sariling mga kamay: bagama't inuupasala, ay 
kami'y nangagpapala; bagama't mga pinaguusig, ay 
nangagtitiis kami; 

Bagama't mga sinisiraangpuri, ay aming 
pinamamanhikan: kami'y naging tulad ng yagit sa 
sanglibutan, sukal ng lahat ng mga bagay hanggang 
ngayon. 

Hindi ko isinusulat ang mga bagay na ito upang 
kayo'y hiyain, kundi upang paalalahanan kayong 
tulad sa aking mga minamahal na anak. 

Sapagka't bagaman mangagkaroon kayo ng sampung 
libong mga guro kay Cristo, ay wala nga kayong 
maraming mga ama; sapagka't kay Cristo Jesus 
ipinanganak ko kayo sa pamamagitan ng evangelio. 

Ipinamamanhik ko nga sa inyo, na kayo'y maging mga 
tagatulad sa akin. 

Dahil dito'y aking sinugo sa inyo si Timoteo, na 
aking minamahal at tapat na anak sa Panginoon, na 
siya ang sa inyo'y magpapaalaala ng aking mga 
daang nanga kay Cristo, gaya ng itinuturo ko saan 
mang dako sa bawa't iglesia. 

Ang mga iba nga'y nangagpapalalo, na waring hindi 
na ako mapapariyan sa inyo. 

Nguni't ako'y paririyan agad sa inyo, kung 
loloobin ng Panginoon; at aking aalamin, hindi ang 
salita ng nangagpapalalo, kundi ang kapangyarihan. 

Sapagka't ang kaharian ng Dios ay hindi sa salita, 
kundi sa kapangyarihan. 

Anong ibig ninyo? paririyan baga ako sa inyo na 
may panghampas, o sa pagibig, at sa espiritu ng 
kahinahunan? 

Sa kasalukuya'y nababalita na sa inyo'y may 
pakikiapid, at ang ganyang pakikiapid ay wala 
kahit sa mga Gentil, na isa sa inyo'y nagaari ng 
asawa ng kaniyang ama. 

At kayo'y mga mapagpalalo, at hindi kayo bagkus 
nangalumbay, upang maalis sa gitna ninyo ang 
gumagawa ng gawang ito. 

Sapagka't ako sa katotohanan, bagama't wala sa 
harapan ninyo sa katawan nguni't ako'y nasa 
harapan ninyo sa espiritu, akin ngang hinatulan na 
ang gumawa ng bagay na ito, na tulad sa ako'y 
nahaharap, 

Sa pangalan ng ating Panginoong Jesus, nang 
nangagkakatipon kayo, at ang aking espiritu, na 
taglay ang kapangyarihan ng ating Panginoong 
Jesus, 

Upang ang ganyan ay ibigay kay Satanas sa 
ikawawasak ng kaniyang laman, upang ang espiritu 
ay maligtas sa araw ng Panginoong Jesus. 

Hindi mabuti ang inyong pagmamapuri. Hindi baga 
ninyo nalalaman na ang kaunting lebadura ay 
nagpapakumbo sa buong limpak? 

Alisin ninyo ang lumang lebadura, upang kayo'y 
maging bagong limpak, na tulad sa kayo'y walang 
lebadura. Sapagka't ang kordero ng ating paskua ay 
naihain na, sa makatuwid baga'y si Cristo: 

Kaya nga ipangilin natin ang pista, hindi sa 
lumang lebadura, ni sa lebadura man ng masamang 
akala at ng kasamaan, kundi sa tinapay na walang 
lebadura ng pagtatapat at ng katotohanan. 

Isinulat ko sa inyo sa aking sulat na huwag kayong 
makisama sa mga mapakiapid; 

Tunay nga hindi ang ibig sabihin ay sa mga 
mapakiapid sa sanglibutang ito, o sa mga masasakim 
at mga manglulupig, o sa mga mananamba sa 
diosdiosan; sapagka't kung gayo'y kinakailangang 
magsialis kayo sa sanglibutan: 

Datapuwa't sinusulatan ko nga kayo, na huwag 
kayong makisama sa kanino mang tinatawag na 
kapatid, kung siya'y mapakiapid, o masakim, o 
mananamba sa diosdiosan, o mapagtungayaw, o 
manglalasing, o manglulupig; sa gayo'y huwag man 
lamang kayong makisalo. 

Sapagka't ano sa akin ang humatol sa nangasa 
labas? Hindi baga kayo nagsisihatol sa nangasa 
loob? 

Datapuwa't sa nangasa labas ay Dios ang humahatol. 
Alisin nga ninyo sa inyo ang masamang tao. 

Nangangahas baga ang sinoman sa inyo, kung 
mayroong anomang bagay laban sa iba, na siya'y 
magsakdal sa harapan ng mga liko, at hindi sa 
harapan ng mga banal? 

O hindi baga ninyo nalalaman na ang mga banal ay 
magsisihatol sa sanglibutan? at kung ang 
sanglibutan ay hahatulan ninyo, hindi kaya baga 
dapat magsihatol kayo sa mga bagay na 
pinakamaliit? 

Hindi baga ninyo nalalaman na ating hahatulan ang 
mga anghel? gaano pa kaya ang mga bagay na nauukol 
sa buhay na ito? 

Kung kayo nga'y mayroong usapin na mga bagay na 
nauukol sa buhay na ito, ilalagay baga ninyo upang 
magsihatol ang mga taong walang halaga sa iglesia? 

Sinasabi ko ito upang mangahiya kayo. Ano, 
diyata't wala baga sa inyo na isa mang marunong na 
makapagpapayo sa kaniyang mga kapatid, 

Kundi ang kapatid ay nakikipagusapin laban sa 
kapatid, at ito'y sa harapan ng mga hindi 
nagsisipanampalataya? 

Ngayon nga, tunay na isang pagkukulang sa inyo ang 
kayo-kayo'y magkaroon ng mga usapin. Bakit hindi 
bagkus ninyong tiisin ang mga kalikuan? bakit 
hindi bagkus kayo'y padaya? 

Nguni't kayo rin ang mga nagsisigawa ng kalikuan, 
at nangagdaraya, at ito'y sa mga kapatid ninyo. 

O hindi baga ninyo nalalaman na ang mga liko ay 
hindi magsisipagmana ng kaharian ng Dios? Huwag 
kayong padaya: kahit ang mga mapakiapid, ni ang 
mga mananamba sa diosdiosan, ni ang mga 
mangangalunya, ni ang mga nangbababae, ni ang mga 
mapakiapid sa kapuwa lalake. 

Ni ang mga magnanakaw, ni ang mga masasakim, ni 
ang mga manglalasing, ni ang mga mapagtungayaw, ni 
ang mga manglulupig, ay hindi mangagmamana ng 
kaharian ng Dios. 

At ganyan ang mga ilan sa inyo: nguni't 
nangahugasan na kayo, nguni't binanal na kayo, 
nguni't inaring-ganap na kayo sa pangalan ng 
Panginoong Jesucristo, at sa Espiritu ng ating 
Dios. 

Ang lahat ng mga bagay sa akin ay matuwid; nguni't 
hindi ang lahat ay nararapat. Ang lahat ng mga 
bagay sa akin ay matuwid; nguni't hindi ako 
pasasakop sa kapangyarihan ng anoman. 

Ang mga pagkain ay sa tiyan, at ang tiyan ay sa 
mga pagkain: nguni't kapuwa iwawasak ng Dios yaon 
at ang mga ito. Datapuwa't ang katawan ay hindi sa 
pakikiapid, kundi sa Panginoon; at ang Panginoon 
ay sa katawan: 

At muling binuhay ng Dios ang Panginoon, at muling 
bubuhayin naman tayo sa pamamagitan ng kaniyang 
kapangyarihan. 

Hindi baga ninyo nalalaman na ang inyong mga 
katawan ay mga sangkap ni Cristo? kukunin ko nga 
baga ang mga sangkap ni Cristo, at gagawin kong 
mga sangkap ng isang patutot? Huwag nawang 
mangyari. 

O hindi baga ninyo nalalaman na ang nakikisama sa 
patutot, ay kaisang katawan niya? sapagka't 
sinasabi niya, Ang dalawa ay magiging isang laman. 

Nguni't ang nakikisama sa Panginoon, ay kaisang 
espiritu niya. 

Magsitakas kayo sa pakikiapid. Lahat ng kasalanang 
gawin ng mga tao ay nangasa labas ng katawan; 
nguni't ang gumagawa ng pakikiapid ay nagkakasala 
laban sa kaniyang sariling katawan. 

O hindi baga ninyo nalalaman na ang inyong katawan 
ay templo ng Espiritu Santo na nasa inyo, na 
tinanggap ninyo sa Dios? at hindi kayo sa inyong 
sarili; 

Sapagka't kayo'y binili sa halaga: luwalhatiin nga 
ninyo ng inyong katawan ang Dios. 

At tungkol sa mga bagay na isinulat ninyo sa akin: 
Mabuti sa lalake ay huwag humipo sa babae. 

Datapuwa't, dahil sa mga pakikiapid, ang bawa't 
lalake ay magkaroon ng kaniyang sariling asawa, at 
bawa't babae ay magkaroon ng kaniyang sariling 
asawa. 

Ibigay ng lalake sa asawa ang sa kaniya'y 
nararapat: at gayon din naman ang babae sa asawa. 

Ang babae ay walang kapangyarihan sa kaniyang 
sariling katawan, kundi ang asawa: at gayon din 
naman ang lalake ay walang kapangyarihan sa 
kaniyang sariling katawan, kundi ang asawa. 

Huwag magpigil ang isa't isa, maliban kung 
pagkasunduan sa ilang panahon, upang kayo'y 
mamalagi sa pananalangin, at muling kayo'y 
magsama, baka kayo'y tuksuhin ni Satanas dahil sa 
inyong kawalan ng pagpipigil. 

Nguni't ito'y sinasabi ko na parang payo, hindi sa 
utos. 

Kaya't ibig ko sana, na ang lahat ng tao ay maging 
gaya ko. Nguni't ang bawa't tao'y mayroong 
kanikaniyang kaloob na mula sa Dios, ang isa'y 
ayon sa paraang ito, at ang iba'y ayon sa paraan 
yaon. 

Datapuwa't sinasabi ko sa mga walang asawa, at sa 
mga babaing bao, Mabuti sa kanila kung sila'y 
magsipanatiling gayon sa makatuwid baga'y gaya ko. 

Nguni't kung sila'y hindi makapagpigil, ay 
magsipagasawa: sapagka't magaling ang magasawa kay 
sa mangagningas ang pita. 

Datapuwa't sa mga may asawa ay aking ipinaguutos, 
Nguni't hindi ako, kundi ang Panginoon, na ang 
babae ay huwag humiwalay sa kaniyang asawa. 

(Datapuwa't kung siya'y humiwalay, ay manatiling 
walang asawa, o kaya'y makipagkasundo sa kaniyang 
asawa); at huwag hiwalayan ng lalake ang kaniyang 
asawa. 

Datapuwa't sa iba, ay ako ang nagsasabi, hindi ang 
Panginoon: Kung ang sinomang kapatid na lalake ay 
may asawang hindi sumasampalataya, at kung 
kalooban niyang makipamahay sa kaniya, ay huwag 
niyang hiwalayan. 

At ang babaing may asawang hindi sumasampalataya, 
at kalooban niyang makipamahay sa kaniya, ay huwag 
niyang hiwalayan ang kaniyang asawa. 

Sapagka't ang lalaking hindi sumasampalataya ay 
nagiging banal sa pamamagitan ng kaniyang asawa, 
at ang babaing hindi sumasampalataya ay nagiging 
banal sa pamamagitan ng kaniyang asawa: sa ibang 
paraa'y ang inyong mga anak ay nangagkaroon ng 
kapintasan; nguni't ngayo'y mga banal. 

Gayon ma'y kung humiwalay ang hindi 
sumasampalataya, ay bayaan siyang humiwalay: ang 
kapatid na lalake o kapatid na babae ay hindi 
natatali sa mga ganitong bagay: kundi sa 
kapayapaan kayo tinawag ng Dios. 

Sapagka't paanong malalaman mo, Oh babae, kung 
maililigtas mo ang iyong asawa? o paanong 
malalaman mo, Oh lalake, kung maililigtas mo ang 
iyong asawa? 

Ayon nga lamang sa ipinamahagi ng Panginoon sa 
bawa't isa, at ayon sa pagkatawag ng Dios sa 
bawa't isa, ay gayon siya lumakad. At gayon ang 
iniuutos ko sa lahat ng mga iglesia. 

Tinawag baga ang sinomang taong tuli na? huwag 
siyang maging di tuli. Tinawag baga ang sinomang 
di tuli? huwag siyang maging tuli. 

Ang pagtutuli ay walang anoman, at ang di 
pagtutuli ay walang anoman; kundi ang pagtupad sa 
mga utos ng Dios. 

Bayaang ang bawa't isa'y manatili doon sa 
pagkatawag na itinawag sa kaniya. 

Ikaw baga'y alipin ng ikaw ay tinawag? huwag kang 
magalaala: kung maaaring ikaw ay maging malaya, ay 
pagsikapan mo ng maging laya. 

Sapagka't ang tinawag sa Panginoon nang siya'y 
alipin, ay malaya sa Panginoon: gayon din naman 
ang tinawag nang siya'y malaya, ay alipin ni 
Cristo. 

Sa halaga kayo'y binili; huwag kayong maging mga 
alipin ng mga tao. 

Mga kapatid, bayaang ang bawa't isa'y manatili sa 
Dios sa kalagayang itinawag sa kaniya. 

Ngayon, tungkol sa mga dalaga ay wala akong utos 
ng Panginoon: nguni't ibinibigay ko ang aking 
pasiya, na tulad sa nagkamit ng habag ng Panginoon 
upang mapagkatiwalaan. 

Inaakala ko ngang mabuti ito dahil sa kasalukuyang 
kahapisan, sa makatuwid baga'y mabuti ngang ang 
tao'y manatili ng ayon sa kaniyang kalagayan. 

Natatali ka ba sa asawa? huwag mong pagsikapang 
ikaw ay makakalag. Ikaw baga'y kalag sa asawa? 
huwag kang humanap ng asawa. 

Nguni't kung ikaw ay magasawa, ay hindi ka 
nagkakasala; at kung ang isang dalaga ay magasawa, 
ay hindi siya nagkakasala. Datapuwa't ang mga 
gayon ay magkakaroon ng kahirapan sa laman: at 
ibig ko sanang kayo'y iligtas. 

Nguni't sinasabi ko ito, mga kapatid, ang panahon 
ay pinaikli, upang mula ngayon ang mga lalaking 
may asawa ay maging mga tulad sa wala; 

At ang mga nagsisiiyak, ay maging tulad sa mga 
hindi nagsisiiyak; at ang nangagagalak, ay maging 
tulad sa hindi nangagagalak; at ang mga 
nagsisibili, ay maging tulad sa mga walang inaari; 

At ang mga nagsisigamit ng sanglibutan, ay maging 
tulad sa hindi nangagpapakalabis ng paggamit: 
sapagka't ang kaasalan ng sanglibutang ito ay 
lumilipas. 

Datapuwa't ang ibig ko ay mawalan kayo ng 
kabalisahan. Ang walang asawa ay nagsusumakit sa 
mga bagay ng Panginoon, kung paanong makalulugod 
sa Panginoon: 

Nguni't ang may asawa ay nagsusumakit sa mga bagay 
ng sanglibutan, kung paanong makalulugod sa 
kaniyang asawa, 

At nagkakabahagi ang isipan. Gayon din naman ang 
babaing walang asawa at ang dalaga, ay 
nagsusumakit sa mga bagay ng Panginoon, upang 
siya'y maging banal sa katawan at sa espiritu man; 
nguni't ang babaing may asawa ay nagsusumakit sa 
mga bagay ng sanglibutan, kung paanong makalulugod 
sa kaniyang asawa. 

At ito'y sinasabi ko sa inyong sariling 
kapakinabangan; hindi upang alisin ko ang inyong 
kalayaan, kundi dahil sa bagay na nararapat, at 
upang kayo'y makapaglingkod sa Panginoon nang 
walang abala. 

Nguni't kung iniisip ng sinomang lalake na hindi 
siya gumagawa ng marapat sa kaniyang anak na 
dalaga, kung ito'y sumapit na sa kaniyang 
katamtamang gulang, at kung kailangan ay sundin 
niya ang kaniyang maibigan, hindi siya 
nagkakasala; bayaang mangagasawa sila. 

Subali't ang nananatiling matibay sa kaniyang 
puso, na walang kailangan, kundi may kapangyarihan 
tungkol sa kaniyang sariling kalooban, at 
pinasiyahan sa kaniyang sariling puso na ingatan 
ang kaniyang sariling anak na dalaga, ay mabuti 
ang gagawin. 

Kaya nga ang nagpapahintulot sa kaniyang anak na 
dalaga na magasawa ay gumagawa ng mabuti; at ang 
hindi nagpapahintulot na siya'y magasawa ay 
gumagawa ng lalong mabuti. 

Ang babaing may asawa ay natatalian samantalang 
nabubuhay ang kaniyang asawa; nguni't kung patay 
na ang kaniyang asawa, ay may kalayaan siyang 
makapagasawa sa kanino mang ibig niya; sa kalooban 
lamang ng Panginoon. 

Nguni't lalong maligaya siya kung manatili ng ayon 
sa kaniyang kalagayan, ayon sa aking akala: at 
iniisip ko na ako'y may Espiritu rin naman ng 
Dios. 

Ngayon tungkol sa mga bagay na inihain sa mga 
diosdiosan: Nalalaman natin na tayong lahat ay may 
kaalaman. Ang kaalaman ay nagpapalalo, nguni't ang 
pagibig ay nagpapatibay. 

Kung ang sinoman ay nagaakala na siya'y may 
nalalamang anoman, ay wala pang nalalaman gaya ng 
nararapat niyang maalaman; 

Datapuwa't kung ang sinoman ay umiibig sa Dios, ay 
kilala niya ang gayon. 

Tungkol nga sa pagkain ng mga bagay na inihain sa 
mga diosdiosan, nalalaman natin na ang diosdiosan 
ay walang kabuluhan sa sanglibutan, at walang Dios 
liban sa iisa. 

Sapagka't bagama't mayroong mga tinatawag na mga 
dios, maging sa langit o maging sa lupa; gaya nang 
may maraming mga dios at maraming mga panginoon; 

Nguni't sa ganang atin ay may isang Dios lamang, 
ang Ama, na buhat sa kaniya ang lahat ng mga 
bagay, at tayo'y sa kaniya; at isa lamang 
Panginoon, si Jesucristo, na sa pamamagitan niya 
ang lahat ng mga bagay, at tayo'y sa pamamagitan 
niya. 

Gayon ma'y wala sa lahat ng mga tao ang kaalamang 
iyan: kundi ang ilan na hanggang ngayon ay 
nangamimihasa sa diosdiosan, ay kumakain na parang 
isang bagay na inihain sa diosdiosan; at ang 
kanilang budhi palibhasa'y mahina ay nangahahawa. 

Datapuwa't ang pagkain ay hindi magtataguyod sa 
atin sa Dios: ni hindi tayo masama, kung tayo'y di 
magsikain; ni hindi tayo lalong mabuti, kung 
tayo'y magsikain. 

Datapuwa't magsipagingat kayo baka sa anomang 
paraan ang inyong kalayaang ito ay maging 
katitisuran sa mahihina. 

Sapagka't kung makita ng sinomang ikaw na may 
kaalaman na nakikisalo sa pagkain sa templo ng 
diosdiosan, hindi baga titibay ang kaniyang budhi, 
kung siya'y mahina, upang kumain ng mga bagay na 
inihain sa mga diosdiosan? 

Sapagka't sa pamamagitan ng iyong kaalaman ay 
napapahamak ang mahina, ang kapatid na dahil sa 
kaniya'y namatay si Cristo. 

At sa ganitong pagkakasala laban sa mga kapatid, 
at sa pagkakasugat ng kaniyang budhi kung ito'y 
mahina, ay nangagkakasala kayo laban kay Cristo. 

Kaya, kung ang pagkain ay nakapagpapatisod sa 
aking kapatid, kailan man ay hindi ako kakain ng 
lamang-kati, upang ako'y huwag makapagpatisod sa 
aking kapatid. 

Hindi baga ako'y malaya? hindi baga ako'y apostol? 
hindi ko baga nakita si Jesus na Panginoon natin? 
hindi baga kayo'y gawa ko sa Panginoon? 

Kung sa iba'y hindi ako apostol, sa inyo man 
lamang ako'y gayon; sapagka't ang tatak ng aking 
pagkaapostol ay kayo sa Panginoon. 

Ito ang aking pagsasanggalang sa mga nagsisiyasat 
sa akin. 

Wala baga kaming matuwid na magsikain at 
magsiinom? 

Wala baga kaming matuwid na magsipagsama ng isang 
asawa na sumasampalataya, gaya ng iba't ibang mga 
apostol, at ng mga kapatid ng Panginoon, at ni 
Cefas? 

O ako baga lamang at si Bernabe ang walang matuwid 
na magsitigil ng paggawa? 

Sinong kawal ang magpakailan pa man ay 
naglilingkod sa kaniyang sariling gugol? sino ang 
nagtatanim ng isang ubasan, at hindi kumakain ng 
bunga niyaon? o sino ang nagpapakain sa kawan, at 
hindi kumakain ng gatas ng kawan? 

Ang mga ito baga'y sinasalita ko ayon sa kaugalian 
lamang ng mga tao? o di baga sinasabi rin naman 
ang gayon ng kautusan? 

Sapagka't nasusulat sa kautusan ni Moises, Huwag 
mong lalagyan ng busal ang baka pagka gumigiik. 
Ang mga baka baga ay iniingatan ng Dios, 

O sinasabi kayang tunay ito dahil sa atin? Oo, 
dahil sa atin ito sinulat: sapagka't ang nagsasaka 
ay dapat magsaka sa pagasa, at ang gumigiik, ay sa 
pagasa na makakabahagi. 

Kung ipinaghasik namin kayo ng mga bagay na ayon 
sa espiritu, malaking bagay baga na aming anihin 
ang inyong mga bagay na ayon sa laman? 

Kung ang iba ay mayroon sa inyong matuwid, hindi 
baga lalo pa kami? Gayon ma'y hindi namin ginamit 
ang matuwid na ito; kundi aming tinitiis ang lahat 
ng mga bagay, upang huwag kaming makahadlang sa 
evangelio ni Cristo. 

Hindi baga ninyo nalalaman na ang mga 
nagsisipangasiwa sa mga bagay na banal, ay 
nagsisikain ng mga bagay na ukol sa templo, at ang 
mga nagsisipaglingkod sa dambana ay mga kabahagi 
ng dambana? 

Gayon din naman ipinagutos ng Panginoon na ang mga 
nagsisipangaral ng evangelio ay dapat mangabuhay 
sa pamamagitan ng evangelio. 

Nguni't ako'y hindi gumamit ng anoman sa mga bagay 
na ito: at hindi ko sinusulat ang mga bagay na ito 
upang gawin ang gayon sa akin; sapagka't mabuti pa 
sa akin ang mamatay, kay sa pawalang kabuluhan 
ninoman ang aking karangalan. 

Sapagka't kung ipinangangaral ko ang evangelio, ay 
wala akong sukat ipagmapuri; sapagka't ang 
pangangailangan ay iniatang sa akin; sapagka't sa 
aba ko kung hindi ko ipangaral ang evangelio. 

Sapagka't kung ito'y gawin ko sa aking sariling 
kalooban, ay may ganting-pala ako: nguni't kung 
hindi sa aking sariling kalooban, ay mayroon akong 
isang pamamahala na ipinagkatiwala sa akin. 

Ano nga kaya ang aking ganting-pala? Na pagka 
ipinangangaral ko ang evangelio, ay ang evangelio 
ay maging walang bayad, upang huwag kong gamiting 
lubos ang aking karapatan sa evangelio. 

Sapagka't bagaman ako ay malaya sa lahat ng mga 
tao, ay napaalipin ako sa lahat, upang ako'y 
makahikayat ng lalong marami. 

At sa mga Judio, ako'y nagaring tulad sa Judio, 
upang mahikayat ko ang mga Judio; sa mga nasa 
ilalim ng kautusan ay gaya ng nasa ilalim ng 
kautusan, bagaman wala ako sa ilalim ng kautusan 
upang mahikayat ang mga nasa ilalim ng kautusan; 

Sa mga walang kautusan, ay tulad sa walang 
kautusan, bagama't hindi ako walang kautusan sa 
Dios, kundi nasa ilalim ng kautusan ni Cristo, 
upang mahikayat ko ang mga walang kautusan. 

Sa mga mahihina ako'y nagaring mahina, upang 
mahikayat ko ang mahihina: sa lahat ng mga bagay 
ay nakibagay ako sa lahat ng mga tao, upang sa 
lahat ng mga paraan ay mailigtas ko ang ilan. 

At ginawa ko ang lahat ng mga bagay dahil sa 
evangelio, upang ako'y makasamang makabahagi nito. 

Hindi baga ninyo nalalaman na ang mga nagsisitakbo 
sa takbuhan ay tumatakbong lahat, nguni't iisa 
lamang ang tumatanggap ng ganting-pala? Magsitakbo 
kayo ng gayon; upang magsipagtamo kayo. 

At ang bawa't tao na nakikipaglaban sa mga 
palaruan ay mapagpigil sa lahat ng mga bagay. 
Ginagawa nga nila ito upang magsipagtamo ng isang 
putong na may pagkasira; nguni't tayo'y niyaong 
walang pagkasira. 

Ako nga'y tumatakbo sa ganitong paraan, na hindi 
gaya ng nagsasapalaran; sa ganito rin ako'y 
sumusuntok, na hindi gaya ng sumusuntok sa hangin: 

Nguni't hinahampas ko ang aking katawan, at aking 
sinusupil: baka sakaling sa anomang paraan, 
pagkapangaral ko sa iba, ay ako rin ay itakuwil. 

Sapagka't hindi ko ibig mga kapatid, na di ninyo 
maalaman, na ang ating mga magulang ay nangapasa 
ilalim ng alapaap, at ang lahat ay nagsitawid sa 
dagat; 

At lahat ay nangabautismuhan kay Moises sa alapaap 
at sa dagat; 

At lahat ay nagsikain ng isang pagkain ding ayon 
sa espiritu; 

At lahat ay nagsiinom ng isang inumin ding ayon sa 
espiritu; sapagka't nagsiinom sa batong ayon sa 
espiritu na sumunod sa kanila: at ang batong yaon 
ay si Cristo. 

Bagaman ang karamihan sa kanila ay hindi nakalugod 
sa Dios; sapagka't sila'y ibinuwal sa ilang. 

Ang mga bagay na ito nga'y pawang naging mga 
halimbawa sa atin, upang huwag tayong magsipagnasa 
ng mga bagay na masama na gaya naman nila na 
nagsipagnasa. 

Ni huwag din naman kayong mapagsamba sa mga 
diosdiosan, gaya niyaong ilan sa kanila; ayon sa 
nasusulat, Naupo ang bayan upang magsikain at 
magsiinom, at nagsitindig upang magsipagsayaw. 

Ni huwag din naman tayong makiapid, na gaya ng 
ilan sa kanila na nangakiapid, at ang nangabuwal 
sa isang araw ay dalawangpu at tatlong libo. 

Ni huwag din naman nating tuksuhin ang Panginoon, 
na gaya ng pagkatukso ng ilan sa kanila, at 
nangapahamak sa pamamagitan ng mga ahas. 

Ni huwag din kayong mangagbulongbulungan, na gaya 
ng ilan sa kanila na nangagbulungan, at 
nangapahamak sa pamamagitan ng mga mangwawasak. 

Ang mga bagay na ito nga'y nangyari sa kanila na 
pinakahalimbawa; at pawang nangasulat sa 
pagpapaalaala sa atin, na mga dinatnan ng 
katapusan ng mga panahon. 

Kaya't ang may akalang siya'y nakatayo, magingat 
na baka mabuwal. 

Hindi dumating sa inyo ang anomang tukso kundi 
yaong matitiis ng tao: datapuwa't tapat ang Dios, 
na hindi niya itutulot na kayo'y tuksuhin ng higit 
sa inyong makakaya; kundi kalakip din ng tukso ay 
gagawin naman ang paraan ng pagilag, upang ito'y 
inyong matiis. 

Kaya, mga minamahal ko, magsitakas kayo sa 
pagsamba sa diosdiosan. 

Ako'y nagsasalitang tulad sa marurunong; hatulan 
ninyo ang sinasabi ko. 

Ang saro ng pagpapala na ating pinagpapala, hindi 
baga siyang pakikipagkaisa ng dugo ni Cristo? Ang 
tinapay na ating pinagpuputolputol, hindi baga 
siyang pakikipagkaisa ng katawan ni Cristo? 

Bagaman tayo'y marami, ay iisa lamang tinapay, 
iisang katawan: sapagka't tayong lahat ay 
nakikibahagi sa isa lamang tinapay. 

Tingnan ninyo ang Israel na ayon sa laman: ang mga 
nagsisikain baga ng mga hain ay wala kayang 
pakikipagkaisa sa dambana? 

Ano ang aking sinasabi? na ang hain baga sa mga 
diosdiosan ay may kabuluhan? o ang diosdiosan ay 
may kabuluhan? 

Subali't sinasabi ko, na ang mga bagay na 
inihahain ng mga Gentil, ay kanilang inihahain sa 
mga demonio, at hindi sa Dios: at di ko ibig na 
kayo'y mangagkaroon ng pakikipagkaisa sa mga 
demonio. 

Hindi ninyo maiinuman ang saro ng Panginoon, at 
ang saro ng mga demonio: kayo'y hindi maaaring 
makisalo sa dulang ng Panginoon, at sa dulang ng 
mga demonio. 

O minumungkahi baga natin sa paninibugho ang 
Panginoon? tayo baga'y lalong malakas kay sa 
kaniya? 

Lahat ng mga bagay ay matuwid; nguni't hindi ang 
lahat ng mga bagay ay nararapat. Lahat ng mga 
bagay ay matuwid; nguni't hindi ang lahat ng mga 
bagay ay makapagpapatibay. 

Huwag hanapin ninoman ang sa kaniyang sarili, 
kundi ang ikabubuti ng kapuwa. 

Lahat ng ipinagbibili sa pamilihan ay kanin ninyo, 
at huwag kayong magsipagtanong ng anoman dahilan 
sa budhi; 

Sapagka't ang lupa ay sa Panginoon, at ang kabuuan 
ng naririto. 

Kung kayo'y aanyayahan ng isang hindi 
sumasampalataya, at ibig ninyong pumaroon; ang 
anomang ihain sa inyo ay kanin ninyo, at huwag 
kayong magsipagtanong ng anoman dahilan sa budhi. 

Datapuwa't kung sa inyo'y may magsabi, Ito'y 
inihandog na hain, ay huwag ninyong kanin, dahilan 
doon sa nagpahayag at dahilan sa budhi; 

Budhi, sinasabi ko, hindi ang inyong sarili, kundi 
ang sa iba; sapagka't bakit hahatulan ang kalayaan 
ng budhi ng iba? 

Kung nakikisalo ako na may pagpapasalamat, bakit 
ako'y aalipustain ng dahil sa aking 
ipinagpapasalamat? 

Kaya kung kayo'y nagsisikain man, o nagsisiinom 
man o anoman ang inyong ginagawa, gawin ninyo ang 
lahat sa ikaluluwalhati ng Dios. 

Huwag kayong magbigay ng dahilang ikatitisod, sa 
mga Judio man, sa mga Griego man, o sa iglesia man 
ng Dios: 

Na gaya ko din naman, na sa lahat ng mga bagay ay 
nagbibigay lugod ako sa lahat ng mga tao, na hindi 
ko hinahanap ang aking sariling kapakinabangan, 
kundi ang sa marami, upang sila'y mangaligtas. 

Maging taga tulad kayo sa akin, na gaya ko naman 
kay Cristo. 

Kayo'y aking pinupuri nga, na sa lahat ng mga 
bagay ay naaalaala ninyo ako, at iniingatan 
ninyong matibay ang mga turo, na gaya ng ibinigay 
ko sa inyo. 

Datapuwa't ibig ko na inyong maalaman, na ang 
pangulo ng bawa't lalake ay si Cristo, at ang 
pangulo ng babae ay ang lalake, at ang pangulo ni 
Cristo ay ang Dios. 

Ang bawa't lalaking nanalangin, o nanghuhula na 
may takip ang ulo, ay niwawalan ng puri ang 
kaniyang ulo. 

Datapuwa't ang bawa't babaing nananalangin o 
nanghuhula na walang lambong ang kaniyang ulo, 
niwawalan ng puri ang kaniyang ulo; sapagka't gaya 
rin ng kung kaniyang inahitan. 

Sapagka't kung ang babae ay walang lambong, ay 
pagupit naman; nguni't kung kahiyahiya sa babae 
ang pagupit o paahit, ay maglambong siya. 

Sapagka't katotohanang ang lalake ay hindi dapat 
maglambong sa kaniyang ulo, palibhasa'y larawan 
siya at kaluwalhatian ng Dios: nguni't ang babae 
ay siyang kaluwalhatian ng lalake. 

Sapagka't ang lalake ay hindi sa babae; kundi ang 
babae ay sa lalake: 

Sapagka't hindi nilalang ang lalake dahil sa 
babae; kundi ang babae dahil sa lalake; 

Dahil dito'y nararapat na ang babae ay magkaroon 
sa kaniyang ulo ng tanda ng kapamahalaan, dahil sa 
mga anghel. 

Gayon man, ang babae ay di maaaring walang lalake 
at ang lalake ay di maaaring walang babae, sa 
Panginoon. 

Sapagka't kung paanong ang babae ay sa lalake, 
gayon din naman ang lalake ay sa pamamagitan ng 
babae; datapuwa't ang lahat ng mga bagay ay sa 
Dios. 

Hatulan ninyo sa inyo-inyong sarili: nararapat 
baga na manalangin ang babae sa Dios nang walang 
lambong? 

Hindi baga ang katalagahan din ang nagtuturo sa 
inyo, na kung may mahabang buhok ang lalake, ay 
mahalay sa kaniya? 

Datapuwa't kung ang babae ang may mahabang buhok, 
ay isang kapurihan niya; sapagka't ang buhok sa 
kaniya'y ibinigay na pangtakip. 

Datapuwa't kung tila mapagtunggali ang sinoman, 
walang gayong ugali kami, ni ang iglesia man ng 
Dios. 

Datapuwa't sa pagtatagubilin sa inyo nito, ay 
hindi ko kayo pinupuri, sapagka't kayo'y 
nangagkakatipon hindi sa lalong mabuti kundi sa 
lalong masama. 

Sapagka't unauna'y nababalitaan ko na kung 
nangagkakatipon kayo sa iglesia, ay mayroon sa 
inyong mga pagkakabahabahagi; at may kaunting 
paniniwala ako. 

Sapagka't tunay na sa inyo'y mayroong mga hidwang 
pananampalataya, upang yaong mga napatunayan na ay 
mangahayag sa inyo. 

Kung kayo nga ay nangagkakatipon, ay hindi kayo 
maaaring magsikain ng hapunan ng Panginoon; 

Sapagka't sa inyong pagkain, ang bawa't isa'y 
kumukuha ng kanikaniyang sariling hapunan na 
nagpapauna sa iba; at ang isa ay gutom, at ang 
iba'y lasing. 

Ano, wala baga kayong mga bahay na inyong 
makakanan at maiinuman? o niwawalang halaga ninyo 
ang iglesia ng Dios, at hinihiya ninyo ang mga 
wala ng anoman? Ano ang aking sasabihin sa inyo? 
Kayo baga'y aking pupurihin? Sa bagay na ito ay 
hindi ko kayo pinupuri. 

Sapagka't tinanggap ko sa Panginoon ang ibinibigay 
ko naman sa inyo; na ang Panginoong Jesus nang 
gabing siya'y ipagkanulo ay dumampot ng tinapay; 

At nang siya'y makapagpasalamat, ay kaniyang 
pinagputolputol, at sinabi, Ito'y aking katawan na 
pinagputolputol dahil sa inyo: gawin ninyo ito sa 
pagaalaala sa akin. 

At gayon din naman hinawakan ang saro pagkatapos 
na makahapon, na sinasabi, Ang sarong ito'y siyang 
bagong tipan sa aking dugo: gawin ninyo ito sa 
tuwing kayo'y magsisiinom, sa pagaalaala sa akin. 

Sapagka't sa tuwing kanin ninyo ang tinapay na 
ito, at inuman ninyo ang saro, ay inihahayag ninyo 
ang pagkamatay ng Panginoon hanggang sa dumating 
siya. 

Kaya't ang sinomang kumain ng tinapay, o uminom sa 
saro ng Panginoon, na di nararapat, ay magkakasala 
sa katawan at dugo ng Panginoon. 

Datapuwa't siyasatin ng tao ang kaniyang sarili, 
at saka kumain ng tinapay, at uminom sa saro. 

Sapagka't ang kumakain at umiinom, ay kumakain at 
umiinom ng hatol sa kaniyang sarili, kung hindi 
niya kinikilala ang katawan ng Panginoon. 

Dahil dito'y marami sa inyo ang mahihina at mga 
masasaktin, at hindi kakaunti ang nangatutulog. 

Datapuwa't kung ating kilalanin ang ating sarili, 
ay hindi tayo hahatulan. 

Datapuwa't kung tayo'y hinahatulan, ay 
pinarurusahan tayo ng Panginoon, upang huwag 
tayong mahatulang kasama ng sanglibutan. 

Dahil dito, mga kapatid ko, kung kayo'y 
mangagsasalosalo sa pagkain, ay mangaghintayan 
kayo. 

Kung ang sinoman ay magutom, kumain siya sa bahay; 
upang ang inyong pagsasalosalo ay huwag maging sa 
paghatol. At ang iba ay aking aayusin pagpariyan 
ko. 

Ngayong tungkol sa mga kaloob na ayon sa espiritu, 
mga kapatid, ay hindi ko ibig na hindi kayo 
makaalam. 

Nalalaman ninyo na nang kayo'y mga Gentil pa, ay 
iniligaw kayo sa mga piping diosdiosan, sa alin 
mang paraang pagkahatid sa inyo. 

Kaya't ipinatatalastas ko sa inyo, na wala 
sinomang nagsasalita sa pamamagitan ng Espiritu ng 
Dios ay nagsasabi, Si Jesus ay itinakwil; at wala 
sinoman ay makapagsasabi, Si Jesus ay Panginoon 
kundi sa pamamagitan ng Espiritu Santo. 

Ngayo'y may iba't ibang mga kaloob, datapuwa't 
iisang Espiritu. 

At may iba't ibang mga pangangasiwa, datapuwa't 
iisang Panginoon. 

At may iba't ibang paggawa, datapuwa't iisang Dios 
na gumagawa ng lahat ng mga bagay sa lahat. 

Datapuwa't sa bawa't isa ay ibinibigay ang 
paghahayag ng Espiritu, upang pakinabangan naman. 

Sapagka't sa isa, sa pamamagitan ng Espiritu ay 
ibinibigay ang salita ng karunungan; at sa iba'y 
ang salita ng kaalaman ayon din sa Espiritu: 

Sa iba'y ang pananampalataya, sa gayon ding 
Espiritu; at sa iba'y ang mga kaloob na 
pagpapagaling, sa iisang Espiritu. 

At sa iba'y ang mga paggawa ng mga himala; at sa 
iba'y hula; at sa iba'y ang pagkilala sa mga 
espiritu; at sa iba'y ang iba't ibang wika; at sa 
iba'y ang pagpapaliwanag ng mga wika. 

Datapuwa't ang lahat ng ito ay ginagawa ng isa at 
ng gayon ding Espiritu, na binabahagi sa bawa't 
isa ayon sa kaniyang ibig. 

Sapagka't kung paanong ang katawan ay iisa, at 
mayroong maraming mga sangkap, at ang lahat ng mga 
sangkap ng katawan, bagama't marami, ay iisang 
katawan; gayon din naman si Cristo. 

Sapagka't sa isang Espiritu ay binabautismuhan 
tayong lahat sa isang katawan, maging tayo'y Judio 
o Griego, maging mga alipin o mga laya; at tayong 
lahat ay pinainom sa isang Espiritu. 

Sapagka't ang katawan ay hindi iisang sangkap, 
kundi marami. 

Kung sasabihin ng paa, Sapagka't hindi ako kamay, 
ay hindi ako sa katawan; hindi nga dahil dito'y 
hindi sa katawan. 

At kung sasabihin ng tainga, Sapagka't hindi ako 
mata, ay hindi ako sa katawan; hindi nga dahil 
dito'y hindi sa katawan. 

Kung ang buong katawan ay pawang mata, saan 
naroroon ang pakinig? Kung ang lahat ay pawang 
pakinig, saan naroroon ang pangamoy. 

Datapuwa't ngayo'y inilagay ng Dios ang bawa't isa 
sa mga sangkap ng katawan, ayon sa kaniyang 
minagaling. 

At kung ang lahat nga'y pawang isang sangkap, saan 
naroroon ang katawan? 

Datapuwa't maraming mga sangkap nga, nguni't iisa 
ang katawan. 

At hindi makapagsasabi ang mata sa kamay, Hindi 
kita kinakailangan: at hindi rin ang ulo sa mga 
paa, Hindi ko kayo kailangan. 

Hindi, kundi lalo pang kailangan yaong mga sangkap 
ng katawan na wari'y lalong mahihina: 

At yaong mga sangkap ng katawan, na inaakala 
nating kakaunti ang kapurihan, sa mga ito 
ipinagkakaloob natin ang lalong saganang papuri; 
at ang mga sangkap nating mga pangit ay siyang may 
lalong saganang kagandahan; 

Yamang ang mga sangkap nating magaganda ay walang 
kailangan: datapuwa't hinusay ng Dios ang katawan 
na binigyan ng lalong saganang puri yaong sangkap 
na may kakulangan; 

Upang huwag magkaroon ng pagkakabahabahagi sa 
katawan; kundi ang mga sangkap ay mangagkaroon ng 
magkasing-isang pagiingat sa isa't isa. 

At kung ang isang sangkap ay nagdaramdam, ang 
lahat ng mga sangkap ay nangagdaramdam na kasama 
niya; o kung ang isang sangkap ay nagkakapuri, ang 
lahat ng mga sangkap ay nangagagalak na kasama 
niya. 

Kayo nga ang katawan ni Cristo, at bawa't isa'y 
samasamang mga sangkap niya. 

At ang Dios ay naglagay ng ilan sa iglesia, 
una-una'y mga apostol, ikalawa'y mga propeta, 
ikatlo'y mga guro, saka mga himala, saka mga 
kaloob na pagpapagaling, mga pagtulong, mga 
pamamahala, at iba't ibang mga wika. 

Lahat baga'y mga apostol? lahat baga'y mga 
propeta? lahat baga'y mga guro? lahat baga'y mga 
manggagawa ng mga himala? 

May mga kaloob na pagpapagaling baga ang lahat? 
nangagsasalita baga ang lahat ng mga wika? lahat 
baga ay nangagpapaliwanag? 

Datapuwa't maningas ninyong nasain, ang lalong 
dakilang mga kaloob. At itinuturo ko sa inyo ang 
isang daang kagalinggalingan. 

Kung ako'y magsalita ng mga wika ng mga tao at ng 
mga anghel, datapuwa't wala akong pagibig, ay 
ako'y naging tanso na tumutunog, o batingaw na 
umaalingawngaw. 

At kung magkaroon ako ng kaloob na panghuhula, at 
maalaman ko ang lahat ng mga hiwaga at ang lahat 
ng mga kaalaman; at kung magkaroon ako ng buong 
pananampalataya, na ano pa't mapalipat ko ang mga 
bundok, datapuwa't wala akong pagibig, ay wala 
akong kabuluhan. 

At kung ipagkaloob ko ang lahat ng aking mga 
tinatangkilik upang ipakain sa mga dukha, at kung 
ibigay ko ang aking katawan upang sunugin, 
datapuwa't wala akong pagibig, ay walang 
pakikinabangin sa akin. 

Ang pagibig ay mapagpahinuhod, at magandang-loob; 
ang pagibig ay hindi nananaghili; ang pagibig ay 
hindi nagmamapuri, hindi mapagpalalo. 

Hindi naguugaling mahalay, hindi hinahanap ang 
kaniyang sarili, hindi nayayamot, hindi inaalumana 
ang masama; 

Hindi nagagalak sa kalikuan, kundi nakikigalak sa 
katotohanan; 

Lahat ay binabata, lahat ay pinaniniwalaan, lahat 
ay inaasahan, lahat ay tinitiis. 

Ang pagibig ay hindi nagkukulang kailan man: kahit 
maging mga hula, ay mangatatapos; maging mga wika, 
ay titigil: maging kaalaman, ay mawawala. 

Sapagka't nangakakakilala tayo ng bahagya, at 
nanganghuhula tayo ng bahagya; 

Datapuwa't kung dumating ang sakdal, ang bahagya 
ay matatapos. 

Nang ako'y bata pa, ay nagsasalita akong gaya ng 
bata, nagdaramdam akong gaya ng bata, nagiisip 
akong gaya ng bata: ngayong maganap ang aking 
pagkatao, ay iniwan ko na ang mga bagay ng 
pagkabata. 

Sapagka't ngayo'y malabo tayong nakakikita sa 
isang salamin; nguni't pagkatapos ay makikita 
natin sa mukhaan: ngayo'y nakikilala ko ng 
bahagya, nguni't pagkatapos ay makikilala ko ng 
gaya naman ng pagkakilala sa akin. 

Datapuwa't ngayo'y nanatili ang tatlong ito: ang 
pananampalataya, ang pagasa, at ang pagibig; 
nguni't ang pinakadakila sa mga ito ay ang 
pagibig. 

Sundin ninyo ang pagibig; gayon ma'y maningas 
ninyong pakanasain ang mga kaloob na ayon sa 
espiritu, nguni't lalo na ang kayo'y 
mangakapanghula. 

Sapagka't ang nagsasalita ng wika ay hindi sa mga 
tao nagsasalita, kundi sa Dios; sapagka't walang 
nakauunawa sa kaniya; kundi sa espiritu ay 
nagsasalita ng mga hiwaga. 

Datapuwa't ang nanghuhula ay nagsasalita sa mga 
tao sa ikatitibay, at sa ikapangangaral, at sa 
ikaaaliw. 

Ang nagsasalita ng wika, ay nagpapatibay sa 
sarili; nguni't ang nanghuhula ay nagpapatibay sa 
iglesia. 

Ibig ko sanang kayong lahat ay mangagsalita ng mga 
wika, datapuwa't lalo na ang kayo'y magsipanghula: 
at lalong dakila ang nanghuhula kay sa nagsasalita 
ng mga wika, maliban na kung siya'y magpapaliwanag 
upang ang iglesia ay mapagtibay. 

Ngayon nga, mga kapatid, kung ako'y pumariyan sa 
inyo na nagsasalita ng mga wika, anong inyong 
pakikinabangin sa akin, maliban na kung kayo'y 
pagsalitaan ko sa pamamagitan ng pahayag, o ng 
kaalaman, o ng panghuhula, o ng aral? 

Kahit ang mga bagay na walang buhay, na 
nagsisitunog, maging plauta, o alpa, kundi bigyan 
ng pagkakaiba ang mga tunog, paanong malalaman 
kung ano ang tinutugtog sa plauta o sa alpa? 

Sapagka't kung ang pakakak ay tumunog na walang 
katiyakan, sino ang hahanda sa pakikibaka? 

Gayon din naman kayo, kung hindi ipinangungusap 
ninyo ng dila ang mga salitang madaling maunawaan, 
paanong matatalos ang inyong sinasalita? sapagka't 
sa hangin kayo magsisipagsalita. 

Halimbawa, mayroon ngang iba't ibang mga tinig sa 
sanglibutan, at walang di may kahulugan. 

Kung hindi ko nga nalalaman ang kahulugan ng 
tinig, magiging barbaro ako sa nagsasalita, at ang 
nagsasalita ay magiging barbaro sa akin. 

Gayon din naman kayo, na yamang kayo'y mapagsikap 
sa mga kaloob na ayon sa espiritu ay pagsikapan 
ninyong kayo'y magsisagana sa ikatitibay ng 
iglesia. 

Kaya't ang nagsasalita ng wika ay manalangin na 
siya'y makapagpaliwanag. 

Sapagka't kung ako'y nananalangin sa wika, ay 
nananalangin ang aking espiritu, datapuwa't ang 
aking pagiisip ay hindi namumunga. 

Ano nga ito? Mananalangin ako sa espiritu, at 
mananalangin din naman ako sa pagiisip: aawit ako 
sa espiritu, at aawit din naman ako sa pagiisip. 

Sa ibang paraan, kung ikaw ay nagpupuri sa 
espiritu, ang nasa kalagayan ng di marunong, 
paanong siya'y makapagsasabi ng Siya nawa, sa 
iyong pagpapasalamat, palibhasa'y hindi nalalaman 
ang inyong sinasabi? 

Sapagka't ikaw sa katotohanan ay nagpapasalamat 
kang mabuti, datapuwa't ang iba'y hindi 
napapagtibay. 

Nagpapasalamat ako sa Dios, na ako'y nagsasalita 
ng mga wika na higit kay sa inyong lahat: 

Nguni't sa iglesia ibig ko pang magsalita ng 
limang salita ng aking pagiisip, upang makapagturo 
ako naman sa iba, kay sa magsalita ng sangpung 
libong salita sa wika. 

Mga kapatid, huwag kayong mangagpakabata sa 
pagiisip; gayon ma'y sa kahalayan ay 
mangagpakasanggol kayo, datapuwa't sa pagiisip 
kayo'y mangagpakatao. 

Sa kautusan ay nasusulat, sa pamamagitan ng mga 
taong may iba't ibang wika, at sa pamamagitan ng 
mga labi ng mga taga ibang lupa ay magsasalita 
ako, sa bayang ito: at gayon ma'y hindi ako 
pakikinggan nila, ang sabi ng Panginoon. 

Kaya nga ang mga wika ay pinaka tanda, hindi sa 
mga nagsisisampalataya; kundi sa mga hindi 
nagsisisampalataya; nguni't ang panghuhula ay 
hindi sa mga hindi nagsisisampalataya, kundi sa 
mga nagsisisampalataya. 

Kung ang buong iglesia nga'y magkatipon sa isang 
dako at lahat ay mangagsalita ng mga wika, at 
mangagsipasok ang mga hindi marurunong o hindi mga 
nagsisisampalataya, hindi baga nila sasabihing 
kayo'y mga ulol? 

Datapuwa't kung ang lahat ay nagsisipanghula, at 
may pumasok na isang hindi sumasampalataya, o 
hindi marunong, mahihikayat siya ng lahat, 
masisiyasat siya ng lahat; 

Ang mga lihim ng kaniyang puso ay nahahayag; at sa 
gayo'y magpapatirapa siya at sasamba sa Dios, na 
sasabihing tunay ngang ang Dios ay nasa gitna 
ninyo. 

Ano nga ito, mga kapatid? Pagka kayo'y 
nangagkakatipon ang bawa't isa sa inyo'y may isang 
awit, may isang aral, may isang pahayag, may wika, 
may isang pagpapaliwanag. Gawin ninyo ang lahat ng 
mga bagay sa ikatitibay. 

Kung nagsasalita ang sinoman ng wika, maging 
dalawa, o huwag higit sa tatlo, at sunodsunod; at 
ang isa'y magpaliwanag: 

Datapuwa't kung walang tagapagpaliwanag ay 
tumahimik siya sa iglesia; at siya'y magsalita sa 
kaniyang sarili, at sa Dios. 

At ang dalawa o tatlo sa mga propeta ay 
magsipagsalita, at ang mga iba'y mangagsiyasat. 

Datapuwa't kung may ipinahayag na anoman sa isang 
nauupo, ay tumahimik ang nauuna. 

Sapagka't kayong lahat ay makapanghuhulang 
isa-isa, upang ang lahat ay mangatuto, at ang 
lahat ay maaralan; 

At ang mga espiritu ng mga propeta ay nasasakupan 
ng mga propeta; 

Sapagka't ang Dios ay hindi Dios ng kaguluhan, 
kundi ng kapayapaan. Gaya sa lahat ng mga iglesia 
ng mga banal, 

Ang mga babae ay magsitahimik sa mga iglesia: 
sapagka't sila'y walang kapahintulutang 
mangagsalita; kundi sila'y pasakop, gaya naman ng 
sinasabi ng kautusan. 

At kung ibig nilang maalaman ang anomang bagay, 
magtanong sila sa kanilang asawa sa bahay; 
sapagka't mahalay na ang isang babae ay magsalita 
sa iglesia. 

Ano? lumabas baga mula sa inyo ang salita ng Dios? 
o sa inyo lamang dumating? 

Kung iniisip ninoman na siya'y propeta, o ayon sa 
espiritu, ay kilalanin niya ang mga bagay na sa 
inyo'y isinusulat ko, na pawang utos ng Panginoon. 

Datapuwa't kung ang sinoman ay mangmang, ay 
manatili siyang mangmang. 

Kaya nga, mga kapatid ko, maningas na pakanasain 
ninyong makapanghula, at huwag ninyong ipagbawal 
ang magsalita ng mga wika. 

Datapuwa't gawin ninyong may karapatan at may 
kaayusan ang lahat ng mga bagay. 

Ngayo'y ipinatatalastas ko sa inyo, mga kapatid, 
ang evangelio na sa inyo'y aking ipinangaral, na 
inyo namang tinanggap, na siya naman ninyong 
pinananatilihan, 

Sa pamamagitan naman nito'y ligtas kayo kung 
matiyaga ninyong iingatan ang salitang ipinangaral 
ko sa inyo, maliban na kung kayo'y 
nagsipanampalataya nang walang kabuluhan. 

Sapagka't ibinigay ko sa inyo una sa lahat, ang 
akin namang tinanggap: na si Cristo ay namatay 
dahil sa ating mga kasalanan, ayon sa mga 
kasulatan, 

At siya'y inilibing; at siya'y muling binuhay nang 
ikatlong araw ayon sa mga kasulatan; 

At siya'y napakita kay Cefas, at saka sa 
labingdalawa; 

Pagkatapos ay napakita sa mahigit na limang daang 
kapatid na paminsan, na ang karamihan sa mga ito'y 
nangabubuhay hanggang ngayon, datapuwa't ang mga 
iba'y nangatulog na; 

Saka napakita kay Santiago; at saka sa lahat ng 
mga apostol; 

At sa kahulihulihan, tulad sa isang ipinanganak sa 
di kapanahunan, ay napakita naman siya sa akin. 

Ako nga ang pinakamaliit sa mga apostol, at hindi 
ako karapatdapat na tawaging apostol, sapagka't 
pinagusig ko ang iglesia ng Dios. 

Datapuwa't sa pamamagitan ng biyaya ng Dios, ako 
nga'y ako; at ang kaniyang biyaya na ibinigay sa 
akin ay hindi nawawalan ng kabuluhan; bagkus ako'y 
malabis na nagpagal kay sa kanilang lahat: bagaman 
hindi ako, kundi ang biyaya ng Dios na sumasa 
akin. 

Maging ako nga o sila, ay gayon ang aming 
ipinangangaral, at gayon ang inyong 
sinampalatayanan. 

Kung si Cristo nga'y ipinangangaral na siya'y 
muling binuhay sa mga patay, bakit ang ilan sa 
inyo ay nagsisipagsabi na walang pagkabuhay na 
maguli ng mga patay? 

Datapuwa't kung walang pagkabuhay na maguli ng mga 
patay, ay hindi rin nga muling binuhay si Cristo: 

At kung si Cristo'y hindi muling binuhay, ay 
walang kabuluhan nga ang aming pangangaral, wala 
rin namang kabuluhan ang inyong pananampalataya. 

Oo, at kami ay nasusumpungang mga saksing bulaan 
tungkol sa Dios; sapagka't aming sinasaksihan 
tungkol sa Dios, na kaniyang muling binuhay si 
Cristo; na hindi siyang muling nabuhay, kung tunay 
nga ang mga patay ay hindi muling binubuhay. 

Sapagka't kung hindi muling binubuhay ang mga 
patay, ay hindi rin nga muling binuhay si Cristo: 

At kung si Cristo ay hindi muling binuhay, ang 
inyong pananampalataya ay walang kabuluhan kayo'y 
nasa inyong mga kasalanan pa. 

Kung gayon nga, ang mga nangatutulog din naman kay 
Cristo ay pawang nangapahamak. 

Kung sa buhay lamang na ito tayo nagsisiasa kay 
Cristo, ay tayo sa lahat ng mga tao ang lalong 
kahabaghabag. 

Datapuwa't si Cristo nga'y muling binuhay sa mga 
patay na siya ay naging pangunahing bunga ng 
nangatutulog. 

Sapagka't yamang sa pamamagitan ng tao'y dumating 
ang kamatayan, sa pamamagitan din naman ng tao'y 
dumating ang pagkabuhay na maguli sa mga patay. 

Sapagka't kung paanong kay Adam ang lahat ay 
nangamamatay, gayon din naman kay Cristo ang lahat 
ay bubuhayin. 

Datapuwa't ang bawa't isa'y sa kaniyang sariling 
katayuan; si Cristo ang pangunahing bunga; 
pagkatapos ay ang mga kay Cristo, sa kaniyang 
pagparito. 

Kung magkagayo'y darating ang wakas, pagka 
ibibigay na niya ang kaharian sa Dios, sa 
makatuwid baga'y sa Ama; pagka lilipulin na niya 
ang lahat ng paghahari, at lahat ng kapamahalaan 
at kapangyarihan. 

Sapagka't kinakailangang siya'y maghari hanggang 
mailagay niya sa ilalim ng kaniyang mga talampakan 
ang lahat niyang mga kaaway. 

Ang kahulihulihang kaaway na lilipulin ay ang 
kamatayan. 

Sapagka't kaniyang pinasuko ang lahat ng mga bagay 
sa ilalim ng kaniyang paa. Datapuwa't kung 
sinasabi, ang lahat ng mga bagay ay pinasuko, ay 
maliwanag na itinangi yaong nagpasuko ng lahat ng 
mga bagay sa kaniya. 

At kung ang lahat ng mga bagay ay mapasuko na sa 
kaniya, kung magkagayo'y ang Anak rin ay 
pasusukuin naman sa nagpasuko ng lahat ng mga 
bagay sa kaniya, upang ang Dios ay maging lahat sa 
lahat. 

Sa ibang paraan, anong gagawin ng mga 
binabautismuhan dahil sa mga patay? Kung ang mga 
patay ay tunay na hindi muling binubuhay, bakit 
nga sila'y binabautismuhan dahil sa kanila? 

Bakit baga naman tayo'y nanganganib bawa't oras? 

Ipinahahayag ko alangalang sa ikaluluwalhati 
ninyo, mga kapatid, na taglay ko kay Cristo Jesus 
na Panginoon natin na araw-araw ay nasa panganib 
ng kamatayan ako. 

Kung ako'y nakipagbaka sa Efeso laban sa mga 
ganid, ayon sa kaugalian ng tao, ano ang 
pakikinabangin ko? Kung ang mga patay ay hindi 
muling binubuhay, magsikain at magsiinom tayo 
yamang bukas tayo'y mangamamatay. 

Huwag kayong padaya: Ang masasamang kasama ay 
sumisira ng magagandang ugali. 

Gumising kayo ng ayon sa katuwiran, at huwag 
mangagkasala; sapagka't may mga ibang walang 
pagkakilala sa Dios: sinasabi ko ito upang kayo'y 
kilusin sa kahihiyan. 

Datapuwa't sasabihin ng iba, Paanong muling 
bubuhayin ang mga patay? at anong anyo ng katawan 
ang iparirito nila? 

Ikaw na mangmang, ang inyong inihahasik ay hindi 
binubuhay maliban na kung mamatay: 

At ang iyong inihahasik ay hindi mo inihahasik ang 
katawang lilitaw, kundi ang butil lamang, na 
marahil ay trigo, o ibang bagay; 

Datapuwa't ang Dios ay nagbibigay ng katawan dito 
ayon sa kaniyang minagaling, at sa bawa't binhi ay 
ang sariling katawan. 

Hindi ang lahat ng laman ay magkasing-isang laman: 
kundi may laman sa mga tao, at ibang laman sa mga 
hayop, at ibang laman sa mga ibon, at ibang laman 
sa mga isda. 

Mayroon namang mga katawang ukol sa langit, at mga 
katawang ukol sa lupa: datapuwa't iba ang 
kaluwalhatian ng ukol sa langit, at iba ang ukol 
sa lupa. 

Iba ang kaluwalhatian ng araw, at iba ang 
kaluwalhatian ng buwan, at iba ang kaluwalhatian 
ng mga bituin; sapagka't ang isang bituin ay 
naiiba sa ibang bituin sa kaluwalhatian. 

Gayon din naman ang pagkabuhay na maguli ng mga 
patay. Itinatanim na may kasiraan; binubuhay na 
maguli na walang kasiraan; 

Itinatanim na may pagkasiphayo; binubuhay na 
maguli na may kaluwalhatian: itinatanim na may 
kahinaan; binubuhay na maguli na may 
kapangyarihan: 

Itinatanim na may katawang ukol sa lupa; binubuhay 
na maguli na katawang ukol sa espiritu. Kung may 
katawang ukol sa lupa ay may katawang ukol sa 
espiritu naman. 

Gayon din naman nasusulat, Ang unang taong si Adam 
ay naging kaluluwang buhay. Ang huling Adam ay 
naging espiritung nagbibigay buhay. 

Bagaman ang ukol sa espiritu ay hindi siyang una, 
kundi ang ukol sa lupa: pagkatapos ang ukol sa 
espiritu. 

Ang unang tao ay taga lupa na ukol sa lupa: ang 
ikalawang tao ay taga langit. 

Kung ano ang ukol sa lupa, ay gayon din naman 
silang mga taga lupa: at kung ano ang ukol sa 
langit ay gayon din naman silang taga langit. 

At kung paanong tinaglay natin ang larawang ukol 
sa lupa, ay tataglayin din naman natin ang 
larawang ukol sa langit. 

Sinasabi ko nga ito, mga kapatid, na ang laman at 
ang dugo ay hindi makapagmamana ng kaharian ng 
Dios; ni ang kasiraan ay magmamana ng walang 
kasiraan. 

Narito, sinasaysay ko sa inyo ang isang hiwaga: 
hindi tayong lahat ay mangatutulog, nguni't tayong 
lahat ay babaguhin, 

Sa isang sangdali, sa isang kisap-mata, sa huling 
pagtunog ng pakakak: sapagka't tutunog ang 
pakakak, at ang mga patay ay mangabubuhay na 
maguli na walang kasiraan, at tayo'y babaguhin. 

Sapagka't kinakailangan na itong may kasiraan ay 
magbihis ng walang kasiraan, at itong may 
kamatayan ay magbihis ng walang kamatayan. 

Datapuwa't pagka itong may kasiraan ay mabihisan 
ng walang kasiraan, at itong may kamatayan ay 
mabihisan ng walang kamatayan, kung magkakagayon 
ay mangyayari ang wikang nasusulat, Nilamon ng 
pagtatagumpay ang kamatayan. 

Saan naroon, Oh kamatayan, ang iyong 
pagtatagumpay? Saan naroon, Oh kamatayan, ang 
iyong tibo? 

Ang tibo ng kamatayan ay ang kasalanan; at ang 
kapangyarihan ng kasalanan ay ang kautusan: 

Datapuwa't salamat sa Dios, na nagbibigay sa atin 
ng pagtatagumpay sa pamamagitan ng ating 
Panginoong Jesucristo. 

Kaya nga, mga kapatid kong minamahal, kayo'y 
magsitatag, huwag makilos, na laging sumasagana sa 
gawa ng Panginoon, yamang nalalaman ninyo na hindi 
walang kabuluhan ang inyong gawa sa Panginoon. 

Ngayon tungkol sa ambagan sa mga banal, ay gawin 
din naman ninyong gaya ng iniutos ko sa mga 
iglesia ng Galacia. 

Tuwing unang araw ng sanglinggo ang bawa't isa sa 
inyo ay magbukod na magsimpan, ayon sa kaniyang 
iginiginhawa, upang huwag nang gumawa ng mga 
ambagan sa pagpariyan ko. 

At pagdating ko, ang sinomang inyong mamagalingin, 
ay sila ang aking susuguin na may mga sulat upang 
makapagdala ng inyong abuloy sa Jerusalem: 

At kung nararapat na ako naman ay pumaroon, sila'y 
isasama ko. 

Nguni't ako'y paririyan sa inyo, pagkaraan ko sa 
Macedonia; sapagka't magdaraan ako sa Macedonia; 

Datapuwa't marahil ako'y matitira sa inyo o 
makikisama sa inyo sa taginaw, upang ako'y 
tulungan ninyo sa aking paglalakbay saan man ako 
pumaroon. 

Sapagka't hindi ko ibig na kayo'y makita ngayon sa 
paglalakbay; sapagka't inaasahan kong ako'y 
makikisama sa inyong kaunting panahon, kung 
itutulot ng Panginoon. 

Datapuwa't ako'y titigil sa Efeso hanggang sa 
Pentecostes; 

Sapagka't sa akin ay nabuksan ang isang pintuang 
malaki at mapapakinabangan, at marami ang mga 
kaaway. 

Ngayon kung dumating si Timoteo, ingatan ninyo na 
siya'y mapasainyo na walang pangamba; sapagka't 
ginagawa niya ang gawain ng Panginoon, na gaya ko 
rin naman: 

Sinoman nga ay huwag humamak sa kaniya. Kundi 
tulungan ninyo siyang payapa sa kaniyang 
paglalakbay, upang siya'y makaparito sa akin: 
sapagka't inaasahan ko siya'y kasama ng mga 
kapatid. 

Nguni't tungkol sa kapatid na si Apolos, ay 
ipinamanhik ko sa kaniyang malabis na siya'y 
pumariyan sa inyong kasama ng mga kapatid: at sa 
anomang paraan ay hindi niya kalooban na pumariyan 
ngayon; nguni't paririyan pagkakaroon niya ng 
panahon. 

Magsipagingat kayo, mangagpakatibay kayo sa 
pananampalataya, kayo'y mangagpakalalake, kayo'y 
mangagpakalakas. 

Gawin ninyo sa pagibig ang lahat ninyong ginagawa. 

Ipinamamanhik ko nga sa inyo, mga kapatid 
(nalalaman ninyo na ang sangbahayan ni Estefanas 
ay siyang pangunahing bunga ng Acaya, at 
nangagsitalaga sa paglilingkod sa mga banal), 

Na kayo'y pasakop naman sa mga gayon, at sa bawa't 
tumutulong sa gawa at nagpapagal. 

At ikinagagalak ko ang pagdating ni Estefanas at 
ni Fortunato at ni Acaico: sapagka't ang 
kakulangan ninyo ay pinunan nila. 

Sapagka't inaliw nila ang aking espiritu at ang 
inyo: magsikilala nga kayo sa mga gayon. 

Binabati kayo ng mga iglesia sa Asia. Kayo'y 
binabating malabis sa Panginoon ni Aquila at ni 
Prisca pati ng iglesiang nasa kanilang bahay. 

Binabati kayo ng lahat ng mga kapatid. Kayo'y 
mangagbatian ng halik na banal. 

Ang bati ko, ni Pablo na sinulat ng aking sariling 
kamay. 

Kung ang sinoman ay hindi umiibig sa Panginoon, ay 
maging takuwil siya. Maranatha. 

Ang biyaya ng Panginoong Jesucristo ay sumainyo 
nawa. 

Ang aking pagibig kay Cristo Jesus ay sumainyo 
nawang lahat. Siya nawa. 

Si Pablo, na Apostol ni Cristo Jesus sa 
pamamagitan ng kalooban ng Dios, at si Timoteo, na 
ating kapatid sa Iglesia ng Dios na nasa Corinto, 
kalakip ng lahat ng mga banal na nasa buong Acaya. 

Sumainyo nawa ang biyaya at kapayapaang mula sa 
Dios na ating Ama at sa Panginoong Jesucristo. 

Purihin nawa ang Dios at Ama ng ating Panginoong 
Jesucristo, ang Ama ng mga kaawaan at Dios ng 
buong kaaliwan; 

Na siyang umaaliw sa atin sa lahat ng kapighatian, 
upang ating maaliw ang nangasa anomang 
kapighatian, sa pamamagitan ng pagaliw na inialiw 
din sa atin ng Dios. 

Sapagka't kung paanong sumasagana sa atin ang mga 
sakit ni Cristo, ay gayon din naman ang aming 
kaaliwan ay sumasagana sa pamamagitan ni Cristo. 

Datapuwa't maging kami man ay mapighati, ay para 
sa inyong kaaliwan at kaligtasan; o maging kami 
man ay maaliw ay para sa inyong kaaliwan, na 
siyang gumagawa sa pagdadalitang may pagtitiis ng 
mga gayon ding pagbabata na amin namang binabata: 

At ang aming pagasa tungkol sa inyo ay matibay; 
yamang nalalaman na kung paanong kayo'y mga 
karamay sa mga sakit, ay gayon din naman kayo sa 
kaaliwan. 

Hindi namin ibig na kayo'y di makaalam, mga 
kapatid, ng tungkol sa mga kapighatian namin na 
nangyari sa Asia, na kami ay totoong nabigatan, ng 
higit sa aming kaya, ano pa't kami ay nawalan na 
ng pagasa sa buhay: 

Oo, kami'y nagkaroon sa aming sarili ng hatol sa 
kamatayan, upang huwag kaming magkatiwala sa amin 
ding sarili, kundi sa Dios na bumubuhay na maguli 
ng mga patay: 

Na siyang sa amin ay nagligtas sa gayong lubhang 
malaking kamatayan, at nagliligtas: na siya naming 
inaasahan na siya namang magliligtas pa sa amin; 

Kayo naman na nagsisitulong ng inyong panalangin 
na patungkol sa amin; upang dahil sa kaloob na 
ipinagkaloob sa amin sa pamamagitan ng marami, ay 
makapagpasalamat ang maraming tao dahil sa amin. 

Sapagka't ang aming pagmamapuri ay ito, ang 
pagpapatotoo ng aming budhi, ayon sa kabanalan at 
pagtatapat sa Dios, hindi ayon sa karunungan ng 
laman, kundi sa biyaya ng Dios, na kami'y nagugali 
ng gayon sa sanglibutan at lalong sagana pa nga sa 
inyo. 

Sapagka't hindi namin kayo sinusulatan ng ibang 
mga bagay, maliban na sa inyong binabasa, o 
kinikilala, at umaasa ako na inyong kikilalanin 
hanggang sa katapusan: 

Gaya naman ng inyong bahagyang pagkilala sa amin, 
na kami'y inyong kapurihan, gayon din naman kayo'y 
sa amin, sa araw ng Panginoong si Jesus. 

At sa pagkakatiwalang ito ay ninasa kong pumariyan 
muna sa inyo, upang kayo'y mangagkaroon ng 
pangalawang pakinabang; 

At magdaan sa inyo na patungo sa Macedonia, at 
muling buhat sa Macedonia ay magbalik sa inyo, at 
nang tulungan ninyo ako sa paglalakbay ko sa 
Judea. 

Nang nasain ko nga ang ganito, ako baga kaya ay 
nagatubili? o ang mga bagay na ninasa ko, ay mga 
ninasa ko baga ayon sa laman, upang magkaroon sa 
akin ng oo, oo, at ng hindi, hindi? 

Nguni't palibhasa'y ang Dios ay tapat, ang aming 
salita sa inyo ay di oo at hindi. 

Sapagka't ang Anak ng Dios, si Jesucristo, na 
ipinangaral namin sa inyo, ako at si Silvano at si 
Timoteo, hindi naging oo at hindi, kundi sa kaniya 
ay naging oo. 

Sapagka't maging gaano man ang mga pangako ng 
Dios, ay nasa kaniya ang oo: kaya nga naman na sa 
kaniya ang Siya Nawa sa ikaluluwalhati ng Dios sa 
pamamagitan namin. 

Ngayon, siya na ang nagpapatibay sa amin na kasama 
ninyo kay Cristo, at nagpahid sa atin, ay ang 
Dios, 

Na siyang nagtatak naman sa atin, at nagbigay ng 
patotoo ng Espiritu sa ating mga puso. 

Datapuwa't ang Dios ang tinatawag kong maging 
saksi sa aking kaluluwa, na upang huwag kayong 
papagdamdamin ay hindi muna ako napariyan sa 
Corinto. 

Hindi sa kami ay may pagkapanginoon sa inyong 
pananampalataya, kundi kami ay mga tagatulong sa 
inyong katuwaan: sapagka't sa pananampalataya 
kayo'y nangagsisitatag. 

Datapuwa't ito'y ipinasiya ko sa aking sarili, na 
hindi na ako muling paririyan sa inyo na may 
kalumbayan. 

Sapagka't kung kayo'y palulumbayin ko, sino nga 
ang sa akin ay magpapagalak, kundi yaong 
pinalulumbay ko? 

At aking isinulat ang bagay ring ito, upang 
pagdating ko ay huwag akong magkaroon ng 
kalumbayan doon sa mga nararapat kong ikagalak; sa 
pagkakatiwala sa inyong lahat, na ang aking 
kagalakan ay kagalakan ninyong lahat. 

Sapagka't sa malaking kapighatian at hapis ng puso 
ay sinulatan ko kayo na may maraming luha; hindi 
upang kayo'y palumbayin, kundi upang inyong 
makilala ang pagibig kong napakasagana sa inyo. 

Datapuwa't kung ang sinoman ay nakapagpalumbay, 
hindi ako ang pinalumbay niya, kundi sa isang 
paraan ay kayong lahat (upang huwag kong higpitang 
totoo). 

Sukat na sa gayon ang kaparusahang ito na 
ipinarusa ng marami; 

Upang bagkus ninyong patawarin siya at aliwin 
siya, baka sa anomang paraan ay madaig ang gayon 
ng kaniyang malabis na kalumbayan. 

Dahil dito'y ipinamamanhik ko sa inyo na 
papagtibayin ninyo ang pagibig sa kaniya. 

Sapagka't dahil din sa bagay na ito ay sumulat 
ako, upang aking makilala ang katunayan tungkol sa 
inyo, kung kayo'y mga matalimahin sa lahat ng mga 
bagay. 

Datapuwa't ang inyong pinatatawad ng anoman ay 
pinatatawad ko rin naman: sapagka't ang aking 
ipinatawad naman, kung ako'y nagpapatawad ng 
anoman, ay dahil sa inyo, sa harapan ni Cristo; 

Upang huwag kaming malamangan ni Satanas: 
sapagka't kami ay hindi hangal sa kaniyang mga 
lalang. 

Nang ako'y dumating nga sa Troas dahil sa 
evangelio ni Cristo, at nang mabuksan sa akin ang 
isang pinto sa Panginoon, 

Ay hindi ako nagkaroon ng katiwasayan sa aking 
espiritu, sapagka't hindi ko nasumpungan si Tito 
na kapatid ko: datapuwa't pagkapagpaalam ko sa 
kanila, ako'y napasa Macedonia. 

Datapuwa't salamat sa Dios, na laging 
pinapagtatagumpay tayo kay Cristo, at sa 
pamamagitan natin ay ipinahahayag ang samyo ng 
pagkakilala sa kaniya sa bawa't dako. 

Sapagka't sa mga inililigtas, at sa mga 
napapahamak ay masarap tayong samyo ni Cristo sa 
Dios; 

Sa isa ay samyo mula sa kamatayan sa ikamamatay; 
at sa iba ay samyong mula sa kabuhayan sa 
ikabubuhay. At sino ang sapat sa mga bagay na ito? 

Sapagka't hindi kami gaya ng karamihan na 
kinakalakal ang salita ng Dios: kundi sa 
pagtatapat, at gaya ng mula sa Dios, sa harapan ng 
Dios ay nagsasalita kami para kay Cristo. 

Pinasisimulan baga naming muli na ipagkapuri ang 
aming sarili? o kami baga ay nangangailangan gaya 
ng iba, ng mga sulat na papuri sa inyo, o mula sa 
inyo? 

Kayo ay ang aming sulat, na nasusulat sa aming mga 
puso, nakikilala at nababasa ng lahat ng mga tao; 

Yamang nahahayag na kayo'y sulat ni Cristo, na 
pinangasiwaan namin, hindi isinulat ng tinta, 
kundi ng Espiritu, ng Dios na buhay, hindi sa mga 
tapyas ng bato, kundi sa mga tapyas ng pusong 
laman. 

At ang gayong pagkakatiwala sa Dios ay taglay 
namin sa pamamagitan ni Cristo: 

Hindi sa kami ay sapat na sa aming sarili, upang 
isiping ang anoman ay mula sa ganang aming sarili; 
kundi ang aming kasapatan ay mula sa Dios; 

Na sa amin naman ay nagpapaging sapat na mga 
ministro ng bagong tipan; hindi ng titik, kundi ng 
espiritu: sapagka't ang titik ay pumapatay, 
datapuwa't ang espiritu ay nagbibigay ng buhay. 

Nguni't kung ang pangangasiwa ng kamatayan, na 
nasusulat, at nauukit sa mga bato, ay nangyaring 
may kaluwalhatian, ano pa't ang mga anak ni Israel 
ay hindi makatitig sa mukha ni Moises, dahil sa 
kaluwalhatian ng kaniyang mukha; na ang 
kaluwalhatiang ito'y lumilipas: 

Paanong hindi lalong magkakaroon ng kaluwalhatian 
ang pangangasiwa ng espiritu? 

Sapagka't kung ang pangangasiwa ng kahatulan ay 
may kaluwalhatian, ay bagkus pa ngang higit na 
sagana sa kaluwalhatian ang pangasiwang ukol sa 
katuwiran. 

Sapagka't katotohanang ang pinaluwalhati ay hindi 
pinaluwalhati sa bagay na ito, ng dahil sa 
kaluwalhatiang sumasagana. 

Sapagka't kung ang lumilipas ay may kaluwalhatian, 
ay lalo pang nananatili ay nasa kaluwalhatian. 

Yaman ngang mayroong gayong pagasa ay ginagamit 
namin ang buong katapangan ng pananalita, 

At hindi gaya ni Moises, na nagtalukbong ng 
kaniyang mukha upang ang mga anak ni Israel ay 
huwag magsititig sa katapusan niyaong lumilipas: 

Datapuwa't ang kanilang mga pagiisip ay 
nagsitigas: sapagka't hanggang sa araw na ito, 
pagka binabasa ang matandang tipan, ang talukbong 
ding iyon ay nananatili na hindi itinataas, na 
ito'y naalis sa pamamagitan ni Cristo. 

Datapuwa't hanggang sa araw na ito, kailan ma't 
binabasa ang mga aklat ni Moises, ay may isang 
talukbong na nakatakip sa kanilang puso. 

Nguni't kailan ma't magbalik sa Panginoon, ay 
maaalis ang talukbong. 

Ngayon ang Panginoon ay siyang Espiritu: at kung 
saan naroroon ang Espiritu ng Panginoon, doon ay 
may kalayaan. 

Datapuwa't tayong lahat, na walang talukbong ang 
mukha na tumitinging gaya ng sa isang salamin sa 
kaluwalhatian ng Panginoon, ay nababago tayo sa 
gayon ding larawan mula sa kaluwalhatian hanggang 
sa kaluwalhatian, na gaya ng mula sa Panginoon na 
Espiritu. 

Kaya nga sa pagkakaroon namin ng ministeriong ito, 
ayon sa aming tinanggap na kaawaan, ay hindi kami 
nanghihina. 

Bagkus tinanggihan namin ang mga kahiyahiyang 
bagay na nangatatago, na hindi kami nagsisilakad 
sa katusuhan, ni nagsisigamit man na may daya ng 
mga salita ng Dios; kundi sa pagpapahayag ng 
katotohanan ay ipinagtatagubilin ang aming sarili 
sa bawa't budhi ng mga tao sa harapan ng Dios. 

At kung ang aming evangelio ay natatalukbungan pa, 
ay may talukbong sa mga napapahamak: 

Na binulag ng dios ng sanglibutang ito ang mga 
pagiisip ng mga hindi nagsisisampalataya, upang sa 
kanila'y huwag sumilang ang kaliwanagan ng 
evangelio ng kaluwalhatian ni Cristo, na siyang 
larawan ng Dios. 

Sapagka't hindi namin ipinangangaral ang aming 
sarili, kundi si Cristo Jesus na Panginoon, at 
kami ay gaya ng inyong mga alipin dahil kay 
Cristo. 

Yamang ang Dios, ang nagsabi, Magniningning ang 
ilaw sa kadiliman, na siyang nagningning sa aming 
mga puso, upang magbigay ng liwanag ng pagkakilala 
sa kaluwalhatian ng Dios sa mukha ni Jesucristo. 

Nguni't taglay namin ang kayamanang ito sa mga 
sisidlang-lupa, upang ang dakilang kalakhan ng 
kapangyarihan ay maging mula sa Dios, at huwag 
mula sa aming sarili; 

Sa magkabikabila ay nangagigipit kami, gayon ma'y 
hindi nangaghihinagpis; nangatitilihan, gayon ma'y 
hindi nangawawalan ng pagasa; 

Pinaguusig, gayon ma'y hindi pinababayaan; 
inilulugmok, gayon ma'y hindi nangasisira; 

Laging saan ma'y tinataglay sa katawan ang 
kamatayan ni Jesus, upang ang buhay ni Jesus ay 
mahayag naman sa aming katawan. 

Sapagka't kaming nangabubuhay ay laging ibinibigay 
sa kamatayan dahil kay Jesus, upang ang buhay 
naman ni Jesus ay mahayag sa aming lamang may 
kamatayan. 

Kaya nga ang kamatayan ay gumagawa sa amin, 
datapuwa't ang buhay ay sa inyo. 

Nguni't yamang mayroong gayon ding espiritu ng 
pananampalataya, na gaya ng nasusulat, 
Sumampalataya ako, at kaya't nagsalita ako; kami 
naman ay nagsisisampalataya, at kaya't kami naman 
ay nangagsasalita; 

Na aming nalalaman na ang bumuhay na maguli sa 
Panginoong Jesus ay siya ring bubuhay na maguli sa 
amin na kalakip ni Jesus, at ihaharap kaming 
kasama ninyo. 

Sapagka't ang lahat ng mga bagay ay dahil sa inyo, 
upang ang biyaya na pinarami sa pamamagitan ng 
marami, ay siyang magpasagana ng pagpapasalamat sa 
ikaluluwalhati ng Dios. 

Kaya nga hindi kami nanghihimagod; bagama't ang 
aming pagkataong labas ay pahina, nguni't ang 
aming pagkataong loob ay nababago sa araw-araw. 

Sapagka't ang aming magaang kapighatian, na sa 
isang sangdali lamang, ay siyang gumagawa sa amin 
ng lalo't lalong bigat ng kaluwalhatiang walang 
hanggan; 

Samantalang kami ay nagsisitingin hindi sa mga 
bagay na nangakikita, kundi sa mga bagay na hindi 
nangakikita: sapagka't ang mga bagay na 
nangakikita ay may katapusan; datapuwa't ang mga 
bagay na hindi nangakikita ay walang hanggan. 

Sapagka't nalalaman namin na kung masira ang aming 
bahay na tabernakulong ukol sa lupa, ay mayroong 
kaming isang gusaling mula sa Dios, bahay na hindi 
gawa ng mga kamay, walang hanggan, sa 
sangkalangitan. 

Sapagka't tunay na sa ganito kami ay nagsisihibik, 
na nangagnanasang mabihisan kami ng aming tahanang 
mula sa langit: 

Na kung mabihisan nga kami niyaon ay hindi kami 
mangasusumpungang hubad. 

Sapagka't tunay na kaming nangasa tabernakulong 
ito ay nagsisihibik, na nangabibigatan; hindi sa 
ninanasa naming maging hubad, kundi ninanasa 
naming kami'y bihisan, upang ang may kamatayan ay 
lamunin ng buhay. 

Ngayon ang gumawa sa amin ng bagay ding ito ay ang 
Dios, na nagbigay sa amin ng patotoo ng Espiritu. 

Kaya nga kami'y laging malakas ang loob, at 
nalalaman namin na, samantalang kami ay nangasa 
tahanan sa katawan, ay wala kami sa harapan ng 
Panginoon. 

(Sapagka't nagsisilakad kami sa pamamagitan ng 
pananampalataya, hindi sa pamamagitan ng 
paningin); 

Na malakas ang loob namin, ang sabi ko, at ibig pa 
nga namin ang mawala sa katawan, at mapasa tahanan 
na kasama ng Panginoon. 

Kaya't ang amin namang pinagsisikapan, maging sa 
tahanan man o di man, ay maging kalugodlugod kami 
sa kaniya. 

Sapagka't tayong lahat ay kinakailangang mahayag 
sa harapan ng hukuman ni Cristo; upang tumanggap 
ang bawa't isa ng mga bagay na ginawa sa 
pamamagitan ng katawan, ayon sa ginawa niya, 
maging mabuti o masama. 

Yamang nalalaman nga ang pagkatakot sa Panginoon, 
ay aming hinihikayat ang mga tao, nguni't kami ay 
nangahahayag sa Dios; at inaasahan ko na kami ay 
nangahayag din naman sa inyong mga budhi. 

Hindi namin ipinagkakapuring muli ang aming sarili 
sa inyo, kundi binibigyan namin kayo ng dahilan na 
ikaluluwalhati ninyo dahil sa amin, upang kayo'y 
mangagkaroon ng maisasagot sa mga nagpapaluwalhati 
sa anyo, at hindi sa puso. 

Sapagka't kung kami ay maging mga ulol, ay para sa 
Dios; o maging kami ay mahinahon ang pagiisip, ay 
para sa inyo. 

Sapagka't ang pagibig ni Cristo ay pumipilit sa 
amin; sapagka't ipinasisiya namin ang ganito, na 
kung ang isa ay namatay dahil sa lahat, kung 
gayo'y lahat ay nangamatay; 

At siya'y namatay dahil sa lahat, upang ang 
nangabubuhay ay huwag nang mabuhay pa sa kanilang 
sarili, kundi doon sa namatay dahil sa kanila at 
muling nabuhay. 

Kaya nga mula ngayon ay hindi namin nakikilala ang 
sinoman ayon sa laman: bagama't nakilala namin si 
Cristo ayon sa laman, nguni't sa ngayo'y hindi na 
namin nakikilala siyang gayon. 

Kaya't kung ang sinoman ay na kay Cristo, siya'y 
bagong nilalang: ang mga dating bagay ay 
nagsilipas na; narito, sila'y pawang naging mga 
bago. 

Datapuwa't ang lahat ng mga bagay ay pawang sa 
Dios, na pinakipagkasundo tayo sa kaniya rin sa 
pamamagitan ni Cristo, at ibinigay sa amin ang 
ministerio sa pagkakasundo; 

Sa makatuwid baga'y, na ang Dios kay Cristo ay 
pinakipagkasundo ang sanglibutan sa kaniya rin, na 
hindi ibinibilang sa kanila ang kanilang mga 
kasalanan, at ipinagkatiwala sa amin ang salita ng 
pagkakasundo. 

Kami nga'y mga sugo sa pangalan ni Cristo, na 
waring namamanhik ang Dios sa pamamagitan namin: 
kayo'y pinamamanhikan namin sa pangalan ni Cristo, 
na kayo'y makipagkasundo sa Dios. 

Yaong hindi nakakilala ng kasalanan ay kaniyang 
inaring may sala dahil sa atin: upang tayo'y 
maging sa kaniya'y katuwiran ng Dios. 

At yamang kalakip niyang gumagawa ay ipinamamanhik 
din namin sa inyo na huwag ninyong tanggapin ang 
biyaya ng Dios na walang kabuluhan. 

(Sapagka't sinasabi niya, Sa panahong ukol kita'y 
pinakinggan, At sa araw ng pagliligtas kita'y 
sinaklolohan: Narito, ngayon ang panahong ukol; 
narito, ngayon ang araw ng kaligtasan): 

Na di nagbibigay ng kadahilanang ikatitisod sa 
anoman, upang ang aming ministerio ay huwag 
mapulaan; 

Datapuwa't sa lahat ng mga bagay ay ipinagkakapuri 
namin ang aming sarili, gaya ng mga ministro ng 
Dios, sa maraming pagtitiis, sa mga kapighatian, 
sa mga pangangailangan, sa mga paghihinagpis, 

Sa mga latay, sa mga pagkabilanggo, sa mga 
kaguluhan, sa mga gawa, sa mga pagpupuyat, sa mga 
pagaayuno; 

Sa kalinisan, sa kaalaman, sa pagpapahinuhod, sa 
kagandahang-loob, sa Espiritu Santo, sa pagibig na 
hindi pakunwari, 

Sa salita ng katotohanan, sa kapangyarihan ng 
Dios; sa pamamagitan ng mga sandata ng katuwiran 
sa kanan at sa kaliwa, 

Sa pamamagitan ng karangalan at ng kasiraang puri, 
sa pamamagitan ng masamang ulat at ng mabuting 
ulat; gaya ng mga magdaraya gayon ma'y mga 
mapagtapat; 

Waring hindi mga kilala, gayon ma'y mga kilalang 
mabuti; tulad sa nangaghihingalo, at narito, kami 
ay nangabubuhay; gaya ng mga pinarurusahan, at 
hindi pinapatay; 

Tulad sa nangalulungkot, gayon ma'y laging 
nangagagalak; tulad sa mga dukha, gayon ma'y 
nangagpapayaman sa marami; gaya ng walang anomang 
pag-aari, gayon ma'y mayroon ng lahat ng mga 
bagay. 

Ang aming bibig ay bukas para sa inyo, Oh mga taga 
Corinto, ang aming puso ay lumalaki. 

Hindi kayo nangakasisikip sa amin, kundi 
nangasisikipan kayo sa inyong sariling pagibig. 

Kaya nga bilang ganti sa gayong bagay (nangungusap 
akong gaya sa aking mga anak), ay mangagsilaki 
naman kayo. 

Huwag kayong makipamatok ng kabilan sa mga di 
nagsisisampalataya: sapagka't anong pakikisama 
mayroon ang katuwiran at kalikuan? o anong 
pakikisama mayroon ang kaliwanagan sa kadiliman? 

At anong pakikipagkasundo mayroon si Cristo kay 
Belial? o anong bahagi mayroon ang sumasampalataya 
sa di sumasampalataya? 

At anong pakikipagkaisa mayroon ang templo ng Dios 
sa mga diosdiosan? sapagka't tayo'y templo ng Dios 
na buhay; gaya ng sabi ng Dios, Mananahan ako sa 
kanila, at lalakad ako sa kanila; at ako'y 
magiging kanilang Dios, at sila'y magiging aking 
bayan. 

Kaya nga, Magsialis kayo sa kanila, at 
magsihiwalay kayo, sabi ng Panginoon, At huwag 
kayong magsihipo ng mga bagay na marumi, At kayo'y 
aking tatanggapin, 

At ako sa inyo'y magiging ama, At sa akin kayo'y 
magiging mga anak na lalake at babae, sabi ng 
Panginoong Makapangyarihan sa lahat. 

Yamang taglay natin ang mga pangakong ito, mga 
minamahal, ay magsipaglinis tayo sa lahat ng 
karumihan ng laman at ng espiritu, na pakasakdalin 
ang kabanalan sa takot sa Dios. 

Buksan ninyo sa amin ang inyong mga puso: hindi 
namin inapi ang sinoman, hindi namin ipinasama ang 
sinoman, hindi namin dinaya ang sinoman. 

Hindi ko sinasabi ito upang kayo'y hatulan: 
sapagka't sinabi ko na nang una, na kayo'y nasa 
aming mga puso upang magkasamang mamatay at 
magkasamang mabuhay. 

Malaki ang katapangan ko ng pagsasalita sa inyo, 
malaki ang aking kapurihan dahil sa inyo: ako'y 
puspos ng kaaliwan, nananagana sa katuwaan sa 
lahat ng aming kapighatian. 

Sapagka't nagsidating man kami sa Macedonia ang 
aming laman ay hindi nagkaroon ng katiwasayan, 
kundi sa lahat kami ay pinipighati; sa labas ay 
mga pagbabaka, sa loob ay mga katakutan. 

Gayon man ang Dios na umaaliw sa mabababang-loob, 
ay kami'y inaliw sa pamamagitan ng pagdating ni 
Tito; 

At hindi lamang sa kaniyang pagdating, kundi naman 
sa kaaliwan ng inialiw sa kaniya dahil sa inyo, 
nang sa amin ay ibalita niya ang inyong pananabik, 
ang inyong kalumbayan, ang inyong pagmamalasakit 
dahil sa akin; ano pa't ako'y lubha pang nagalak. 

Sapagka't bagaman ako'y nakapagpalumbay sa inyo sa 
aking sulat, ay hindi ko dinaramdam: bagama't 
aking dinamdam (sapagka't akin ngang natatalastas 
na ang sulat na yaon ay nakapagpalumbay sa inyo, 
bagama't sa maikling panahon lamang), 

Ngayo'y nagagalak ako, hindi dahil sa inyong 
pagkalumbay, kundi dahil sa inyong mga pagkalumbay 
na ikapagsisisi; sapagka't kayo'y pinalumbay sa 
paraang ukol sa Dios, upang sa anoman ay huwag 
kayong mangagkaroon ng kalugihan dahil sa amin. 

Sapagka't ang kalumbayang mula sa Dios, ay 
gumagawa ng pagsisisi sa ikaliligtas, na hindi 
ikalulungkot: datapuwa't ang kalumbayang ayon sa 
sanglibutan ay ikamamatay. 

Narito nga, ito rin ang inyong ikinalulumbay na 
mula sa Dios, gaanong sikap na pagiingat ang sa 
inyo'y ginawa, oo't gaanong pagtatanggol ng inyong 
sarili, oo't gaanong pagkagalit, oo't gaanong 
katakutan, oo't gaanong pananabik, oo't gaanong 
pagmamalasakit, oo't gaanong paghihiganti! Sa 
lahat ay napakita kayong dalisay sa bagay na ito. 

Kaya nga, bagama't ako'y sumulat sa inyo, ay hindi 
dahil doon sa gumawa ng kamalian, ni dahil doon sa 
nagbata ng kamalian, kundi upang maihayag sa inyo 
ang inyong masikap na pagiingat sa amin sa harapan 
ng Dios. 

Kaya't kami'y pawang nangaaliw: at sa aming 
pagkaaliw ay bagkus pang nangagalak kami dahil sa 
kagalakan ni Tito, sapagka't ang kaniyang espiritu 
ay inaliw ninyong lahat. 

Sapagka't kung ako ay nagmapuri ng anoman sa 
kaniya dahil sa inyo, ay hindi ako nahiya; 
datapuwa't kung paanong sinabi namin ang lahat ng 
mga bagay sa inyo sa katotohanan, ay gayon din 
naman ang aming pagmamapuri na ginawa ko sa harap 
ni Tito ay nasumpungang totoo. 

At ang kaniyang pagibig ay lubha pang nanagana sa 
inyo, samantalang naaalaala niya ang pagtalima 
ninyong lahat, kung paanong siya'y tinanggap ninyo 
na may takot at panginginig. 

Ako'y nagagalak na sa lahat ng mga bagay ay 
mayroon akong lubos na pagtitiwala sa inyo. 

Bukod dito, mga kapatid, ay ipinatatalastas namin 
sa inyo ang biyaya ng Dios na ipinagkaloob sa mga 
iglesia ng Macedonia; 

Kung paanong sa maraming pagsubok sa kapighatian 
ang kasaganaan ng kanilang katuwaan at ang 
kanilang malabis na karukhaan ay sumagana sa 
kayamanan ng kanilang kagandahang-loob. 

Sapagka't ayon sa kanilang kaya, ay nagpapatotoo 
ako at higit pa sa kanilang kaya, ay nagsiabuloy 
sila sa sariling kalooban, 

Na lubhang ipinamamanhik sa amin ang tungkol sa 
biyayang ito at sa pakikisama sa pangangasiwa ng 
mga abuloy sa mga banal: 

At ito, ay hindi ayon sa aming inaasahan, kundi 
ibinigay muna nila ang kanilang sarili sa 
Panginoon, at sa amin sa pamamagitan ng kalooban 
ng Dios. 

Ano pa't namanhik kami kay Tito, na yamang siya'y 
nagpasimula nang una, ay siya na rin ang gumanap 
sa inyo ng biyayang ito. 

Datapuwa't yamang kayo'y nagsisisagana sa lahat ng 
mga bagay, sa pananampalataya, at pananalita, at 
kaalaman, at sa buong kasipagan, at sa inyong 
pagibig sa amin ay magsisagana naman kayo sa 
biyayang ito. 

Hindi ako nangungusap na tulad sa naguutos, kundi 
gaya ng sumusubok sa pamamagitan ng kasipagan ng 
iba ang katapatan naman ng inyong pagibig. 

Sapagka't nalalaman ninyo ang biyaya ng ating 
Panginoong Jesucristo, na, bagaman siya'y mayaman, 
gayon ma'y nagpakadukha dahil sa inyo, upang sa 
pamamagitan ng kaniyang karukhaan ay magsiyaman 
kayo. 

At sa ganito'y ibinibigay ko ang aking pasiya: 
sapagka't ito'y nararapat sa inyo, na naunang 
nangagpasimula na may isang taon na, hindi lamang 
sa paggawa, kundi naman sa pagnanais. 

Datapuwa't ngayo'y tapusin din naman ninyo ang 
paggawa; upang kung paanong nagkaroon ng sikap ng 
pagnanais, ay gayon din namang magkaroon ng 
pagkatapos ayon sa inyong kaya. 

Sapagka't kung may sikap, ay tinatanggap ayon sa 
tinataglay, hindi ayon sa di tinataglay. 

Sapagka't hindi ko sinasabi ito upang ang mga iba 
ay magaanan at kayo'y mabigatan; 

Kundi ayon sa pagkakapantay-pantay: ang inyong 
kasaganaan ay naging abuloy sa panahong ito sa 
kanilang kakulangan, upang ang kanilang kasaganaan 
naman ay maging abuloy sa inyong kailangan; upang 
magkaroon ng pagkakapantaypantay. 

Gaya ng nasusulat, Ang nagtipon ng marami ay hindi 
naglabis; at ang nagtipon ng kaunti ay hindi 
kinulang. 

Datapuwa't salamat sa Dios, na naglalagay sa puso 
ni Tito niyaong masikap na pagiingat sa inyo. 

Sapagka't tunay na tinanggap niya ang aming 
pamanhik, nguni't palibhasa'y lubha siyang 
masikap, ay napariyan sa inyo sa kaniyang sariling 
kalooban. 

At sinugo naming kasama niya ang kapatid na ang 
kaniyang kapurihan sa evangelio ay sa lahat ng mga 
iglesia; 

At hindi lamang gayon, kundi siya naman ang 
inihalal ng mga iglesia na maglakbay na kasama 
namin tungkol sa biyayang ito, na pinangangasiwaan 
namin sa ikaluluwalhati ng Panginoon, at upang 
ipamalas ang aming sikap: 

Na iniilagan ito, na sinoma'y huwag kaming sisihin 
tungkol sa abuloy na ito na aming 
pinangangasiwaan: 

Sapagka't iniisip namin ang mga bagay na 
kapuripuri, hindi lamang sa paningin ng Panginoon, 
kundi naman sa paningin ng mga tao. 

At aming sinugong kasama nila ang aming kapatid, 
na aming nasubok na madalas na masikap sa maraming 
bagay, datapuwa't ngayon ay lalo nang masikap, 
dahil sa malaking pagkakatiwala niya sa inyo. 

Kung may magsiyasat tungkol kay Tito, siya'y aking 
kasama at kamanggagawa sa pagpapagal sa inyo; o sa 
aming mga kapatid, sila'y mga sugo ng mga iglesia, 
at kaluwalhatian ni Cristo. 

Inyo ngang ipakita sa kanila sa harapan ng mga 
iglesia ang katunayan ng inyong pagibig, at ng 
aming pagmamapuri dahil sa inyo. 

Sapagka't tungkol sa pangangasiwa ng mga abuloy sa 
mga banal, ay kalabisan na sa akin ang isulat ko 
pa. 

Sapagka't nakikilala ko ang inyong sikap, na aking 
ipinagmamapuri tungkol sa inyo sa mga taga 
Macedonia, na ang Acaya ay nahahandang isang taon 
na; at ang inyong pagsisikap ay nakapagudyok sa 
lubhang marami sa kanila. 

Datapuwa't sinugo ko ang mga kapatid, upang ang 
aming pagmamapuri dahil sa inyo ay huwag mawalan 
ng kabuluhan sa bagay na ito; na, ayon sa aking 
sinabi, kayo'y mangakapaghanda: 

Baka sakaling sa anomang paraan kung magsirating 
na kasama ko ang ilang taga Macedonia at kayo'y 
maratnang hindi nangahahanda, kami (upang huwag 
sabihing kayo) ay mangapahiya sa pagkakatiwalang 
ito. 

Iniisip ko ngang kailangang ipamanhik sa mga 
kapatid, na mangaunang pumariyan sa inyo, at 
ihanda agad ang inyong abuloy na ipinangako nang 
una, upang ito'y maihanda na gaya ng abuloy, at 
hindi gaya ng sapilitan. 

Datapuwa't sinasabi ko, Ang naghahasik ng bahagya 
na ay magaani namang bahagya na; at ang naghahasik 
na sagana ay magaani namang sagana. 

Magbigay ang bawa't isa ayon sa ipinasiya ng 
kaniyang puso: huwag mabigat sa loob, o dahil sa 
kailangan: sapagka't iniibig ng Dios ang 
nagbibigay na masaya. 

At maaaring gawin ng Dios na ang lahat ng biyaya 
ay magsisagana sa inyo; upang kayo, na mayroong 
laging buong kaya sa lahat ay magsipanagana sa 
bawa't mabuting gawa: 

Gaya ng nasusulat, Siyang nagsabog, siyang 
nagbigay sa mga dukha; Ang kaniyang katuwiran ay 
nananatili magpakailan man. 

At ang nagbibigay ng binhi sa naghahasik at ng 
tinapay na pinakapagkain, ay magbibigay at 
magpaparami ng inyong binhi upang ihasik, at 
magdaragdag ng mga bunga ng inyong katuwiran: 

Yamang kayo'y pinayaman sa lahat ng mga bagay na 
ukol sa lahat ng kagandahang-loob, na nagsisigawa 
sa pamamagitan namin ng pagpapasalamat sa Dios. 

Sapagka't ang pangangasiwa sa paglilingkod na ito 
ay hindi lamang tumatakip sa pangangailangan ng 
mga banal, kundi naman umaapaw sa pamamagitan ng 
maraming pagpapasalamat sa Dios; 

Palibhasa'y sa pagsubok sa inyo sa pamamagitan ng 
ministeriong ito ay niluluwalhati nila ang Dios 
dahil sa pagtalima ng inyong pagkilala sa 
evangelio ni Cristo, at dahil sa kagandahang-loob 
ng inyong ambag sa kanila at sa lahat; 

Samantalang sila rin naman, sa panalanging 
patungkol sa inyo, ay nananabik sa inyo dahil sa 
saganang biyaya ng Dios sa inyo. 

Salamat sa Dios dahil sa kaniyang kaloob na di 
masabi. 

Ako ngang si Pablo ay namamanhik sa inyo 
alangalang sa kaamuang-loob at kapakumbabaan ni 
Cristo, ako na sa harapan ninyo ay mapagpakumbaba 
sa gitna ninyo, nguni't ako'y lubhang malakas ang 
loob kung wala sa harapan ninyo: 

Oo, ako'y namamanhik sa inyo, upang kung ako'y 
nahaharap ay huwag akong magpakita ng katapangang 
may pagkakatiwala na ipinasiya kong ipagmatapang 
laban sa ilang nagiisip sa amin, na waring kami ay 
nagsisilakad ng ayon sa laman. 

Sapagka't bagaman kami ay nagsisilakad sa laman, 
ay hindi kami nangakikipagbakang ayon sa laman. 

(Sapagka't ang mga sandata ng aming pakikilaban ay 
hindi ukol sa laman, kundi sa harapan ng Dios ay 
may kapangyarihang gumiba ng mga kuta); 

Na siyang gumigiba ng mga maling haka, at ng 
bawa't bagay na matayog na nagmamataas laban sa 
karunungan ng Dios, at bumibihag sa lahat ng 
pagiisip sa pagtalima kay Cristo; 

At nangahahanda upang maghiganti sa lahat ng 
pagsuway, kung maganap na ang inyong pagtalima. 

Minamasdan ninyo ang mga bagay na nahaharap sa 
inyong mukha. Kung ang sinoman ay mayroong 
pagkakatiwala sa kaniyang sarili na siya'y kay 
Cristo, ay muling dilidilihin ito sa kaniyang 
sarili na, kung paanong siya'y kay Cristo, kami 
naman ay gayon din. 

Sapagka't bagaman ako ay magmapuri ng marami 
tungkol sa aming kapamahalaan (na ibinigay ng 
Panginoon sa ikapagtitibay sa inyo, at hindi sa 
ikagigiba ninyo) ay hindi ako mapapahiya. 

Upang huwag akong wari'y ibig ko kayong 
pangilabutin sa takot sa aking mga sulat. 

Sapagka't, sinasabi nila, Ang kaniyang mga sulat, 
ay malaman at mabisa; datapuwa't ang anyo ng 
kaniyang katawan ay mahina, at ang kaniyang 
pananalita ay walang kabuluhan. 

Bayaang isipin ng isang gayon ito, na, kung ano 
kami sa pananalita sa mga sulat pagka kami ay wala 
sa harapan, ay gayon din kami naman sa gawa pagka 
kami ay nahaharap. 

Sapagka't hindi kami nangagmamatapang na 
makibilang o makitulad sa mga ilan doon sa mga 
nagmamapuri sa kanilang sarili: nguni't sila na 
sinusukat ang kanilang sarili sa kanila rin, at 
kanilang itinutulad ang sarili sa kanila rin ay 
mga walang unawa. 

Datapuwa't hindi naman ipinagmamapuri ang labis sa 
aming sukat, kundi ayon sa sukat ng hangganang sa 
amin ay ipinamamahagi ng Dios, na gaya ng sukat, 
upang umabot hanggang sa inyo. 

Sapagka't hindi kami nagsisilagpas ng higit, na 
waring hindi na namin kayo aabutin: sapagka't 
hanggang sa inyo naman ay nagsirating kami sa 
evangelio ni Cristo: 

Na hindi namin ipinagmamapuri ang labis sa aming 
sukat, sa makatuwid baga'y ang mga gawa ng ibang 
mga tao; kundi yamang may pagasa, na ayon sa 
paglago ng inyong pananampalataya, kami'y 
pupurihin sa inyo ayon sa aming hangganan sa 
lalong kasaganaan, 

Upang ipangaral ang evangelio sa mga dako pa roon 
ng lupain ninyo, at huwag kaming mangagmapuri sa 
hangganan ng iba tungkol sa mga bagay na 
nangahahanda na sa amin. 

Datapuwa't ang nagmamapuri ay magmapuri sa 
Panginoon. 

Sapagka't hindi subok ang nagtatagubilin sa 
kaniyang sarili, kundi ang ipinagtatagubilin ng 
Panginoon. 

Kahimanawari'y mapagtiisan ninyo ako sa kaunting 
kamangmangan: nguni't tunay na ako'y inyong 
pinagtitiisan. 

Sapagka't ako'y naninibugho tungkol sa inyo ng 
panibughong ukol sa Dios: sapagka't kayo'y aking 
pinapagasawa sa isa, upang kayo'y maiharap ko kay 
Cristo na tulad sa dalagang malinis. 

Nguni't ako'y natatakot, baka sa anomang paraan, 
kung paanong si Eva ay nadaya ng ahas sa kaniyang 
katusuhan, ang inyong walang malay at malinis na 
mga pagiisip na kay Cristo ay pasamain. 

Sapagka't kung yaong paririto ay mangaral ng ibang 
Jesus, na hindi namin ipinangaral, o kung kayo'y 
nagsisitanggap ng ibang espiritu na hindi ninyo 
tinanggap, o ibang evangelio na hindi ninyo 
tinanggap, ay mabuting pagtiisan ninyo. 

Sapagka't inaakala kong sa anoman ay hindi ako 
huli sa lubhang mga dakilang apostol. 

Datapuwa't bagaman ako ay magaspang sa pananalita, 
gayon ma'y hindi ako sa kaalaman; hindi, kundi sa 
lahat ng paraan ay ipinahayag namin ito sa inyo. 

Ako nga baga'y nagkasala sa pagpapakababa ko sa 
aking sarili, upang kayo'y mangataas dahil sa 
ipinangaral ko sa inyo na walang bayad ang 
evangelio ng Dios? 

Aking sinamsaman ang ibang mga iglesia, sa 
pagtanggap ko ng upa sa kanila, upang ipangasiwa 
ko sa inyo; 

At pagka ako'y kaharap ninyo at ako'y nagkukulang 
ng ikabubuhay, ako'y hindi naging pasan sa kanino 
man; sapagka't mga kapatid nang sila'y manggaling 
sa Macedonia ay tumakip ng aming pangangailangan; 
at sa lahat ng mga bagay ay pinagingatan kong 
huwag maging pasanin ninyo, at magiingat nga ako. 

Kung paanong nasa akin ang katotohanan ni Cristo, 
sinoman ay hindi makapipigil sa akin sa 
pagmamapuring ito sa mga dako ng Acaya. 

Bakit? sapagka't hindi ko baga kayo iniibig? 
Nalalaman ng Dios. 

Datapuwa't ang aking ginagawa ay siya kong 
gagawin, upang maputol ko ang kadahilanan sa mga 
nagnanasa ng kadahilanan; upang sa anomang 
ipinagmamapuri nila ay mangasumpungan sila na gaya 
namin. 

Sapagka't ang mga gayong tao ay mga bulaang 
apostol, mga magdarayang manggagawa, na 
nangagpapakunwaring mga apostol ni Cristo. 

At hindi katakataka: sapagka't si Satanas man ay 
nagpapakunwaring anghel ng kaliwanagan. 

Hindi malaking bagay nga na ang kaniyang mga 
ministro naman ay magpakunwari na waring ministro 
ng katuwiran; na ang kanilang wakas ay 
masasangayon sa kanilang mga gawa. 

Muling sinasabi ko, Huwag isipin ng sinoman na 
ako'y mangmang; nguni't kung gayon, gayon ma'y 
tanggapin ninyo akong gaya ng isang mangmang, 
upang ako naman ay makapagmapuri ng kaunti. 

Ang ipinangungusap ko ay hindi ko ipinangungusap 
ayon sa Panginoon, kundi gaya ng sa kamangmangan, 
sa pagkakatiwalang ito sa pagmamapuri. 

Yamang maraming nagmamapuri ayon sa laman, ako 
nama'y magmamapuri. 

Sapagka't pinagtitiisan ninyo na may kasayahan ang 
mga mangmang, palibhasa'y marurunong kayo. 

Sapagka't inyong pinagtitiisan ang sinoman, kung 
kayo'y inaalipin, kung kayo'y sinasakmal, kung 
kayo'y binibihag, kung siya'y nagpapalalo, kung 
kayo'y sinasampal sa mukha. 

Sinasalita ko ang tungkol sa kapulaan, na wari ay 
naging mahina kami. Nguni't kung ang sinoman ay 
matapang sa anoman (nangungusap ako sa 
kamangmangan), ako'y matapang din naman. 

Sila baga'y mga Hebreo? ako man. Sila baga'y mga 
Israelita? ako man. Sila baga'y binhi ni Abraham? 
ako man. 

Sila baga'y mga ministro ni Cristo? (ako'y 
nangungusap na waring nasisira ang bait) lalo pa 
ako; sa pagpapagal ako'y lubhang sagana, sa mga 
bilangguan ay lubhang madalas, sa mga palo ay 
walang bilang, sa mga ikamamatay ay malimit. 

Sa mga Judio ay makalimang tumanggap ako ng 
tigaapat na pung palo, kulang ng isa. 

Makaitlong ako'y hinampas ng mga panghampas, 
minsan ako'y binato, makaitlong ako'y nabagbag, 
isang araw at isang gabi na ako'y nasa kalaliman 
ng dagat; 

Sa mga paglalakbay ay madalas, sa mga kapanganiban 
sa mga ilog, sa mga kapanganiban sa mga tulisan, 
sa mga kapanganiban sa aking mga kababayan, sa mga 
kapanganiban sa mga Gentil, sa mga kapanganiban sa 
bayan, sa mga kapanganiban sa mga ilang, sa mga 
kapanganiban sa dagat, sa mga kapanganiban sa 
gitna ng mga bulaang kapatid; 

Sa pagpapagal at sa pagdaramdam, sa mga pagpupuyat 
ay madalas, sa gutom at uhaw, mga pagaayuno ay 
madalas, sa ginaw at kahubaran. 

Bukod sa mga bagay na yaon, ay may umiinis sa akin 
sa araw-araw, ang kabalisahan dahil sa lahat ng 
mga iglesia. 

Sino ang nanghina, at ako'y hindi nanghina? Sino 
ang napapatisod, at ako'y di nagdaramdam? 

Kung kinakailangang ako'y magmapuri, ako'y 
magmamapuri sa mga bagay na nauukol sa aking 
kahinaan. 

Ang Dios at Ama ng Panginoong Jesus, na mapalad 
magpakailan pa man, ang nakakaalam na ako'y hindi 
nagsisinungaling. 

Sa Damasco ay binantayan ng gobernador na sakop ng 
haring Aretas ang bayan ng mga taga Damasco, upang 
ako'y hulihin: 

At sa isang dungawan, ay napahugos ako sa kuta, sa 
isang balaong, at ako'y nakatanan sa kanilang mga 
kamay. 

Kinakailangang ako'y magmapuri, bagaman ito'y 
hindi nararapat; nguni't aking sasaysayin ang mga 
pangitain ko at mga pahayag ng Panginoon. 

Nakikilala ko ang isang lalake kay Cristo, na 
mayroong nang labingapat na taon (maging sa 
katawan, aywan ko; o maging sa labas ng katawan, 
aywan ko; Dios ang nakaaalam) na inagaw hanggang 
sa ikatlong langit. 

At nakikilala ko ang taong iyan (maging sa 
katawan, o sa labas ng katawan, aywan ko; Dios ang 
nakaaalam), 

Na kung paanong siya'y inagaw sa Paraiso, at 
nakarinig ng mga salitang di masayod na hindi 
nararapat salitain ng tao. 

Tungkol sa taong yaon ako'y magmamapuri: nguni't 
tungkol sa aking sarili ay hindi ako magmamapuri, 
maliban na sa aking mga kahinaan. 

Sapagka't kung ibigin kong ako'y magmapuri, ay 
hindi ako magiging mangmang; sapagka't sasalitain 
ko ang katotohanan: nguni't nagpipigil ako, baka 
ang sinoman ay magakalang ako'y mataas sa nakikita 
niya sa akin, o naririnig sa akin. 

At nang ako'y huwag magpalalo ng labis dahil sa 
kadakilaan ng mga pahayag, ay binigyan ako ng 
isang tinik sa laman, ng isang sugo ni Satanas, 
upang ako'y tampalin, nang ako'y huwag magpalalo 
ng labis. 

Tungkol dito'y makaitlo akong nanalangin sa 
Panginoon, upang ilayo ito sa akin. 

At siya'y nagsabi sa akin, Ang aking biyaya ay 
sapat na sa iyo: sapagka't ang aking kapangyarihan 
ay nagiging sakdal sa kahinaan. Kaya't bagkus 
akong magmamapuri na may malaking galak sa aking 
kahinaan upang manahan nawa sa akin ang 
kapangyarihan ni Cristo. 

Kaya nga ako'y nagagalak sa mga kahinaan, sa mga 
pagkaapi, sa mga pangangailangan, sa mga 
pagkakausig, sa mga paghihinagpis, dahil kay 
Cristo: sapagka't pagka ako'y mahina, ako nga'y 
malakas. 

Ako'y naging mangmang: pinilit ninyo ako; ako 
sana'y dapat ninyong purihin: sapagka't sa anoman 
ay hindi ako naging huli sa lubhang mga dakilang 
apostol, bagaman ako'y walang kabuluhan. 

Tunay na ang mga tanda ng apostol ay pawang 
nangyari sa inyo sa buong pagtitiis, sa 
pamamagitan ng mga tanda at mga kababalaghan at ng 
mga gawang makapangyarihan. 

Sapagka't ano nga ang inyong ikinahuli sa ibang 
mga iglesia, kundi ang ako'y hindi naging pasanin 
ninyo? ipatawad ninyo sa akin ang kamaliang ito. 

Narito, ito ang ikatlo na ako'y handang pumariyan 
sa inyo; at ako'y hindi magiging pasanin ninyo: 
sapagka't hindi ko hinahanap ang inyo, kundi kayo: 
sapagka't hindi nararapat ipagtipon ng mga anak 
ang mga magulang, kundi ng mga magulang ang mga 
anak. 

At ako'y gugugol ng may malaking kagalakan at 
pagugugol dahil sa inyong mga kaluluwa. Kung 
kayo'y iniibig ko ng lalong higit, ako baga'y 
iniibig ng kaunti? 

Datapuwa't magkagayon man, ako'y hindi naging 
pasan sa inyo; kundi dahil sa pagkatuso ko, kayo'y 
hinuli ko sa daya. 

Kayo baga'y aking dinaya sa pamamagitan ng sinoman 
sa mga sinugo sa inyo? 

Pinamanhikan ko si Tito, at sinugo kong kasama 
niya ang kapatid. Kayo baga'y dinaya ni Tito? 
hindi baga kami ay nagsilakad sa isang Espiritu? 
hindi baga kami ay nagsisunod sa gayon ding mga 
hakbang? 

Iniisip ninyo na sa buong panahong ito'y kami ay 
nangagdadahilan sa inyo. Sa paningin ng Dios ay 
nangagsasalita kami sa pangalan ni Cristo. 
Datapuwa't ang lahat ng mga bagay, mga minamahal, 
ay sa inyong mga ikatitibay. 

Natatakot nga ako na baka sa anomang paraan, kung 
ako'y dumating ay kayo'y masumpungan kong hindi 
gaya ng ibig ko, at ako ay inyong masumpungang 
hindi gaya ng ibig ninyo; baka sa anomang paraan 
ay magkaroon ng pagtatalo, mga paninibugho, mga 
kagalitan, mga pagkakampikampi, mga 
pagsirang-puri, mga paghatid-dumapit, mga 
kapalaluan, mga pagkakagulo; 

Baka pagka ako'y dumating na muli ay ako'y 
pababain ng Dios ko sa harapan ninyo, at ako'y 
malumbay dahil sa marami sa nangagkasalang una, at 
hindi nangagsisi sa karumihan at sa pakikiapid at 
sa kalibugan na ginawa nila. 

Ito ang ikatlo na ako'y paririyan sa inyo. Sa 
bibig ng dalawang saksi o ng tatlo ay papagtibayin 
ang bawa't salita. 

Sinabi ko na nang una, at muling aking 
ipinagpapauna, gaya nang ako'y nahaharap ng 
ikalawa, gayon din ngayon, na ako'y wala sa 
harapan, sa mga nagkasala nang una, at sa mga iba 
pa, na kung ako'y pumariyang muli ay hindi ko na 
patatawarin; 

Yamang nagsisihanap kayo ng isang katunayan na si 
Cristo ay nagsasalita sa akin; na siya sa inyo'y 
hindi mahina, kundi sa inyo'y makapangyarihan: 

Sapagka't siya'y ipinako sa krus dahil sa 
kahinaan, gayon ma'y nabubuhay siya dahil sa 
kapangyarihan ng Dios. Sapagka't kami naman ay sa 
kaniya'y mahihina, nguni't kami ay mabubuhay na 
kasama niya sa kapangyarihan ng Dios sa inyo. 

Siyasatin ninyo ang inyong sarili, kung kayo'y 
nangasa pananampalataya; subukin ninyo ang inyong 
sarili. Hindi baga ninyo nalalaman sa ganang 
inyong sarili, na si Jesucristo ay nasa inyo? 
maliban na nga kung kayo'y itinakuwil na. 

Nguni't inaasahan ko na inyong mangakikilala na 
kami ay hindi itinakuwil. 

Ngayo'y idinadalangin namin sa Dios na kayo'y 
huwag magsigawa ng masama; hindi upang kami'y 
mangakitang subok, kundi upang gawin ninyo ang may 
karangalan, kahit kami'y maging gaya ng 
itinakuwil. 

Sapagka't kami'y walang anomang magagawang laban 
sa katotohanan, kundi ayon sa katotohanan. 

Sapagka't kami'y natutuwa kung kami'y mahihina, at 
kayo'y malalakas: at ito naman ang idinadalangin 
namin, sa makatuwid baga'y ang inyong pagkasakdal. 

Dahil dito'y sinusulat ko ang mga bagay na ito 
samantalang ako'y wala sa harapan, upang kung nasa 
harapan ay huwag akong gumamit ng kabagsikan, ayon 
sa kapamahalaang ibinibigay sa akin ng Panginoon 
sa ikatitibay, at hindi sa ikagigiba. 

Sa katapustapusan, mga kapatid, paalam na. 
Mangagpakasakdal kayo; mangaaliw kayo; mangagkaisa 
kayo ng pagiisip; mangabuhay kayo sa kapayapaan: 
at ang Dios ng pagibig at ng kapayapaan ay sasa 
inyo. 

Mangagbatian ang isa't isa sa inyo ng banal na 
halik. 

Binabati kayo ng lahat ng mga banal. 

Ang biyaya ng Panginoong Jesucristo, at ang 
pagibig ng Dios, at ang pakikipisan ng Espiritu 
Santo ay sumainyo nawang lahat. 

Si Pablo, na Apostol (hindi mula sa mga tao, ni sa 
pamamagitan man ng tao, kundi sa pamamagitan ni 
Jesucristo, at ng Dios Ama, na siyang sa kaniya'y 
muling bumuhay;) 

At ang lahat ng mga kapatid na mga kasama ko, sa 
mga iglesia ng Galacia: 

Sumainyo nawa ang biyaya at kapayapaang mula sa 
Dios na Ama, at sa ating Panginoong Jesucristo, 

Na siyang nagbigay sa kaniyang sarili dahil sa 
ating mga kasalanan, upang tayo'y mailigtas dito 
sa kasalukuyang masamang sanglibutan, ayon sa 
kalooban ng ating Dios at Ama: 

Na sumakaniya ang kaluwalhatian magpakailan man. 
Siya nawa. 

Ako'y namamangha na kay dali ninyong nagsilipat sa 
ibang evangelio buhat sa tumawag sa inyo sa biyaya 
ni Cristo; 

Na ito'y hindi ibang evangelio: kundi mayroong 
ilan na sa inyo'y nagsisiligalig, at nangagiibig 
na pasamain ang evangelio ni Cristo. 

Datapuwa't kahima't kami, o isang anghel na mula 
sa langit, ang mangaral sa inyo ng anomang 
evangelio na iba sa aming ipinangangaral sa inyo, 
ay matakuwil. 

Ayon sa aming sinabi nang una, ay muling gayon ang 
aking sinasabi ngayon, Kung ang sinoman ay 
mangaral sa inyo ng anomang evangelio na iba kay 
sa inyong tinanggap na, ay matakuwil. 

Sapagka't ako baga'y nanghihikayat ngayon sa mga 
tao o sa Dios? o ako baga'y nagsisikap na 
magbigay-lugod sa mga tao? kung ako'y 
magbibigay-lugod pa sa mga tao, ay hindi ako 
magiging alipin ni Cristo. 

Sapagka't aking ipinatatalastas sa inyo, mga 
kapatid, tungkol sa evangelio na aking 
ipinangaral, na ito'y hindi ayon sa tao. 

Sapagka't hindi ko tinanggap ito sa tao, ni 
itinuro man sa akin, kundi aking tinanggap sa 
pamamagitan ng pahayag ni Jesucristo. 

Sapagka't inyong nabalitaan ang aking pamumuhay 
nang nakaraang panahon sa relihion ng mga Judio, 
kung paanong aking inuusig na malabis, at nilipol 
ang iglesia ng Dios: 

At ako'y nangunguna sa relihion ng mga Judio ng 
higit kay sa marami sa aking mga kasing gulang sa 
aking mga kababayan, palibhasa'y totoong masikap 
ako sa mga sali't-saling sabi ng aking mga 
magulang. 

Nguni't nang magalingin ng Dios na siyang sa akin 
ay nagbukod, buhat pa sa tiyan ng aking ina, at 
ako'y tawagin sa pamamagitan ng kaniyang biyaya, 

Na ihayag ang kaniyang Anak sa akin, upang siya'y 
aking ipangaral sa gitna ng mga Gentil; 
pagkaraka'y hindi ako sumangguni sa laman at sa 
dugo: 

Ni inahon ko man sa Jerusalem silang mga apostol 
na nangauna sa akin: kundi sa Arabia ako naparoon; 
at muling nagbalik ako sa Damasco. 

Nang makaraan nga ang tatlong taon ay umahon ako 
sa Jerusalem upang dalawin si Cefas, at natira 
akong kasama niyang labing-limang araw. 

Nguni't wala akong nakita sa mga ibang apostol, 
maliban na kay Santiago na kapatid ng Panginoon. 

Tungkol nga sa mga bagay na isinusulat ko sa inyo, 
narito, sa harapan ng Dios, hindi ako 
nagsisinungaling. 

Pagkatapos ay naparoon ako sa mga lupain ng Siria 
at Cilicia. 

At hindi pa ako nakikilala sa mukha ng mga iglesia 
ng Judea na pawang kay Cristo. 

Kundi ang kanila lamang naririnig na pinaguusapan 
ay, Yaong umuusig sa atin nang una, ngayo'y 
nangangaral ng pananampalataya na nang ibang 
panahon ay kaniyang sinisira; 

At kanilang niluluwalhati ang Dios sa akin. 

Nang makaraan nga ang labingapat na taon ay umahon 
akong muli sa Jerusalem na kasama si Bernabe, at 
isinama ko rin naman si Tito. 

At ako'y umahon dahil sa pahayag; at isinaysay ko 
sa harapan nila ang evangelio na aking 
ipinangangaral sa gitna ng mga Gentil, datapuwa't 
sa harapan ng mga may dangal ay sa lihim, baka sa 
anomang paraan ako'y tatakbo, o tumakbo, ng walang 
kabuluhan. 

Datapuwa't maging si Tito man na kasama ko, 
bagama't Griego, ay hindi napilit na patuli. 

At yaon ay dahil sa mga hindi tunay na kapatid na 
ipinasok ng lihim, na nagsipasok ng lihim upang 
tiktikan ang aming kalayaan na taglay namin kay 
Cristo Jesus, upang kami'y ilagay nila sa 
pagkaalipin: 

Sa mga yaon ay hindi kami napahinuhod na supilin 
kami, kahit isang oras; upang ang katotohanan ng 
evangelio ay manatili sa inyo. 

Datapuwa't ang mga wari'y may dangal ng kaunti 
(maging anoman sila, ay walang anoman sa akin: ang 
Dios ay hindi tumatanggap ng anyo ninoman) silang 
may dangal, sinasabi ko, ay hindi nagbahagi sa 
akin ng anoman: 

Kundi bagkus nang makita nila na sa akin ay 
ipinagkatiwala ang evangelio ng di-pagtutuli, gaya 
rin naman ng pagkakatiwala kay Pedro ng evangelio 
ng pagtutuli; 

(Sapagka't ang naghanda kay Pedro sa pagkaapostol 
sa pagtutuli ay naghanda rin naman sa akin sa 
pagkaapostol sa mga Gentil); 

At nang makita nila ang biyayang sa akin ay 
ipinagkaloob, ang mga kanang kamay ng pakikisama 
ay ibinigay sa akin at kay Bernabe ni Santiago at 
ni Cefas at ni Juan, sila na mga inaaring haligi, 
upang kami ay magsiparoon sa mga Gentil, at sila'y 
sa pagtutuli; 

Ang kanila lamang hinihiling ay aming alalahanin 
ang mga dukha; na ang bagay ring ito'y aking 
pinagsisikapan gawain. 

Nguni't nang dumating si Cefas sa Antioquia, ay 
sumalansang ako sa kaniya ng mukhaan, sapagka't 
siya'y nararapat hatulan. 

Sapagka't bago nagsidating ang ilang mula kay 
Santiago, ay nakisalo siya sa mga Gentil; nguni't 
nang sila'y magsidating na, siya'y umurong, at 
humiwalay sa mga Gentil, palibhasa'y natatakot sa 
mga sa pagtutuli. 

At ang ibang mga Judio ay nangagpakunwari rin 
namang kasama niya: ano pa't pati si Bernabe ay 
nabuyo sa kanilang pagkukunwari. 

Nguni't nang aking makita na hindi sila 
nagsisilakad ng matuwid ayon sa katotohanan ng 
evangelio, sinabi ko kay Cefas sa harapan nilang 
lahat, Kung ikaw, na Judio, ay namumuhay gaya ng 
mga Gentil, at di gaya ng mga Judio, bakit mo 
pinipilit ang mga Gentil na mamuhay na gaya ng mga 
Judio? 

Tayo'y mga Judio sa katutubo, at hindi mga 
makasalanang Gentil, 

Bagama't naaalaman na ang tao ay hindi 
inaaring-ganap sa mga gawang ayon sa kautusan, 
maliban na sa pamamagitan ng pananampalataya kay 
Jesucristo, tayo rin ay nagsisampalataya kay 
Cristo Jesus, upang tayo'y ariing-ganap sa 
pamamagitan ng pananampalataya kay Cristo, at 
hindi dahil sa mga gawang ayon sa kautusan: 
sapagka't sa mga gawang ayon sa kautusan ay hindi 
aariing-ganap ang sinomang laman. 

Nguni't kung, samantalang ating pinagsisikapan na 
tayo'y ariing-ganap kay Cristo, ay tayo rin naman 
ay nangasusumpungang mga makasalanan, si Cristo 
baga ay ministro ng kasalanan? Huwag nawang 
mangyari. 

Kung akin ngang muling itayo ang mga bagay na 
aking sinira, sa aking sarili ay pinatutunayan ko 
na ako'y suwail. 

Sapagka't ako sa pamamagitan ng kautusan ay 
namatay, sa kautusan, upang ako'y mabuhay sa Dios. 

Ako'y napako sa krus na kasama ni Cristo; at hindi 
na ako ang nabubuhay, kundi si Cristo ang 
nabubuhay sa akin: at ang buhay na ikinabubuhay ko 
ngayon sa laman ay ikinabubuhay ko sa 
pananampalataya, ang pananampalataya na ito'y sa 
Anak ng Dios, na sa akin ay umibig, at ibinigay 
ang kaniyang sarili dahil sa akin. 

Hindi ko niwawalan ng halaga ang biyaya ng Dios: 
sapagka't kung sa pamamagitan ng kautusan ay ang 
katuwiran, kung gayo'y si Cristo ay namatay ng 
walang kabuluhan. 

Oh mga mangmang na taga Galacia, sino ang mga 
nagsigayuma sa inyo, na sa harapan ng inyong mga 
mata'y si Jesucristo, na napako sa krus, ay 
maliwanag na inihayag? 

Ito lamang ang ibig kong maalaman sa inyo, 
Tinanggap baga ninyo ang Espiritu sa pamamagitan 
ng mga gawang ayon sa kautusan, o sa pamamagitan 
ng pakikinig ng tungkol sa pananampalataya? 

Napakamangmang na baga kayo? kayong nagpasimula sa 
Espiritu, ngayo'y nangagpapakasakdal kayo sa 
laman? 

Tiniis baga ninyong walang kabuluhan ang lubhang 
maraming mga bagay? kung tunay na walang 
kabuluhan. 

Siya na nagbibigay nga sa inyo ng Espiritu, at 
gumagawa ng mga himala sa gitna ninyo, ginagawa 
baga sa pamamagitan ng mga gawang ayon sa 
kautusan, o sa pakikinig ng tungkol sa 
pananampalataya? 

Gaya nga ni Abraham na sumampalataya sa Dios, at 
ito'y ibinilang sa kaniya na katuwiran. 

Talastasin nga ninyo na ang mga sa 
pananampalataya, ang mga yaon ay mga anak ni 
Abraham. 

At sapagka't ipinakita na ng kasulatan, na 
aariing-ganap ng Dios ang mga Gentil sa 
pamamagitan ng pananampalataya, ay ipinangaral na 
nang una ang evangelio kay Abraham, na sinasabi, 
Sa iyo ay pagpapalain ang lahat ng mga bansa. 

Kaya't ang mga sa pananampalataya ay pinagpapala 
kay Abraham na may pananampalataya. 

Sapagka't ang lahat na sa mga gawang ayon sa 
kautusan ay nasa ilalim ng sumpa: sapagka't 
nasusulat, Sinusumpa ang bawa't hindi nananatili 
sa lahat ng mga bagay na nasusulat sa aklat ng 
kautusan, upang gawin nila. 

Maliwanag nga na sinoman ay hindi inaaring-ganap 
sa kautusan sa harapan ng Dios; sapagka't, Ang 
ganap ay mabubuhay sa pananampalataya. 

At ang kautusan ay hindi sa pananampalataya; 
kundi, Ang gumaganap ng mga yaon ay mabubuhay sa 
mga yaon. 

Sa sumpa ng kautusan ay tinubos tayo ni Cristo, na 
naging sumpa sa ganang atin; sapagka't nasusulat, 
Sinusumpa ang bawa't binibitay sa punong kahoy: 

Upang sa mga Gentil ay dumating ang pagpapala ni 
Abraham na kay Cristo Jesus; upang sa pamamagitan 
ng pananampalataya ay tanggapin natin ang pangako 
ng Espiritu. 

Mga kapatid, nagsasalita ako ayon sa kaugalian ng 
mga tao: Bagama't ang pakikipagtipan ay gawa 
lamang ng tao, gayon ma'y pagka pinagtibay, 
sinoman ay hindi makapagpapawalang kabuluhan, o 
makapagdaragdag man. 

Ngayon kay Abraham nga sinabi ang mga pangako, at 
sa kaniyang binhi. Hindi sinasabi ng Dios, At sa 
mga binhi, na gaya baga sa marami; kundi gaya sa 
iisa lamang, At sa iyong binhi, na si Cristo. 

Ito nga ang aking sinasabi: Ang isang 
pakikipagtipang pinagtibay na nang una ng Dios, ay 
hindi mapawawalang kabuluhan ng kautusan, na 
sumipot nang makaraan ang apat na raan at 
tatlongpung taon, ano pa't upang pawalang 
kabuluhan ang pangako. 

Sapagka't kung ang mana ay sa pamamagitan ng 
kautusan, ay hindi na sa pamamagitan ng pangako: 
datapuwa't ipinagkaloob ng Dios kay Abraham sa 
pamamagitan ng pangako. 

Ano nga ang kabuluhan ng kautusan? Idinagdag dahil 
sa mga pagsalangsang, hanggang sa pumarito ang 
binhi na siyang pinangakuan; at ito'y iniutos sa 
pamamagitan ng mga anghel sa kamay ng isang 
tagapamagitan. 

Ngayon ang isang tagapamagitan ay hindi 
tagapamagitan ng iisa; datapuwa't ang Dios ay 
iisa. 

Ang kautusan nga baga ay laban sa mga pangako ng 
Dios? Huwag nawang mangyari: sapagka't kung 
ibinigay sana ang isang kautusang may 
kapangyarihang magbigay buhay, tunay ngang ang 
katuwiran sana ay naging dahil sa kautusan. 

Datapuwa't kinulong ng kasulatan ang lahat ng mga 
bagay sa ilalim ng kasalanan, upang ang pangako sa 
pamamagitan ng pananampalataya kay Jesucristo ay 
maibigay sa mga nagsisisampalataya. 

Nguni't bago dumating ang pananampalataya, ay 
nabibilanggo tayo sa ilalim ng kautusan, na 
nakukulong tayo hanggang sa ang pananampalataya ay 
ipahahayag pagkatapos. 

Ano pa't ang kautusan ay siyang naging tagapagturo 
natin upang ihatid tayo kay Cristo, upang tayo'y 
ariing-ganap sa pamamagitan ng pananampalataya. 

Datapuwa't ngayong dumating na ang 
pananampalataya, ay wala na tayo sa ilalim ng 
tagapagturo. 

Sapagka't kayong lahat ay mga anak ng Dios, sa 
pamamagitan ng pananampalataya, kay Cristo Jesus. 

Sapagka't ang lahat na sa inyo ay binautismuhan 
kay Cristo ay ibinihis si Cristo. 

Walang magiging Judio o Griego man, walang 
magiging alipin o malaya man, walang magiging 
lalake o babae man; sapagka't kayong lahat ay iisa 
kay Cristo Jesus. 

At kung kayo'y kay Cristo, kayo nga'y binhi ni 
Abraham, at mga tagapagmana ayon sa pangako. 

Nguni't sinasabi ko na samantalang ang tagapagmana 
ay bata, ay walang pagkakaibang anoman sa alipin 
bagama't siya'y panginoon ng lahat; 

Datapuwa't nasa ilalim ng mga tagapagampon at ng 
mga tagapangasiwa hanggang sa panahong itinakda ng 
ama. 

Gayon din naman tayo, nang tayo'y mga bata pa, 
tayo'y nasasakop ng pagkaalipin sa ilalim ng mga 
pasimulang aral ng sanglibutan. 

Datapuwa't nang dumating ang kapanahunan, ay 
sinugo ng Dios ang kaniyang Anak, na ipinanganak 
ng isang babae, na ipinanganak sa ilalim ng 
kautusan, 

Upang matubos niya ang nangasa ilalim ng kautusan, 
upang matanggap natin ang pagkukupkop sa mga anak. 

At sapagka't kayo'y mga anak, ay sinugo ng Dios 
ang Espiritu ng kaniyang Anak sa ating mga puso, 
na sumisigaw, Abba, Ama. 

Ano pa't hindi ka na alipin, kundi anak; at kung 
anak, ay tagapagmana ka nga sa pamamagitan ng 
Dios. 

Gayon man nang panahong yaon, sa hindi ninyo 
pagkakilala sa Dios, kayo'y nasa pagkaalipin ng sa 
katutubo ay hindi mga dios: 

Datapuwa't ngayon yamang nakikilala na ninyo ang 
Dios, o ang lalong mabuting sabihin, kayo'y 
nangakikilala ng Dios, bakit muling nangagbabalik 
kayo doon sa mahihina at walang bisang mga 
pasimulang aral, na sa mga yao'y ninanasa ninyong 
magbalik sa pagkaalipin? 

Ipinangingilin ninyo ang mga araw, at mga buwan, 
at mga panahon, at mga taon. 

Ako'y natatakot tungkol sa inyo, baka sa anomang 
paraan ay nagpagal ako sa inyo ng walang 
kabuluhan. 

Ipinamamanhik ko sa inyo, mga kapatid, na kayo'y 
mangagsitulad sa akin, sapagka't ako'y katulad din 
ninyo. Wala kayong ginawa sa aking anomang 
kasamaan. 

Datapuwa't nalalaman ninyo na dahil sa sakit ng 
laman, ay ipinangaral ko sa inyo ang evangelio 
nang pasimula: 

At yaong sa inyo'y isang tukso sa aking laman ay 
hindi ninyo inalipusta, ni itinakuwil man; kundi 
ako'y tinanggap ninyong tulad sa isang anghel ng 
Dios, tulad kay Cristo Jesus. 

Saan nga naroon yaong inyong kapalaran? sapagka't 
pinatototohanan ko sa inyo, na, kung mangyayari, 
ay inyong dinukit sana ang inyong mga mata at 
ibinigay sa akin. 

Kaya nga ako baga'y naging kaaway ninyo, sa 
pagsasabi ko sa inyo ng katotohanan? 

May nangagmamalasakit sa inyo sa hindi mabuting 
akala; subali't, ang ibig nila ay ihiwalay kayo, 
upang ipagmalasakit ninyo sila. 

Datapuwa't mabuti ang ipagmalasakit sa mabuting 
bagay sa lahat ng panahon, at hindi lamang 
samantalang ako'y kaharap ninyo. 

Maliliit kong mga anak, na muli kong 
ipinagdaramdam sa panganganak hanggang si Cristo 
ay mabadha sa inyo. 

Datapuwa't, ibig kong makaharap ninyo ako ngayon, 
at baguhin ang aking tinig; sapagka't ako'y 
nagaalinlangan tungkol sa inyo. 

Sabihin ninyo sa akin, kayong nagsisipagnasang 
mapasa ilalim ng kautusan, hindi baga ninyo 
naririnig ang kautusan? 

Sapagka't nasusulat, na si Abraham ay nagkaroon ng 
dalawang anak, ang isa'y sa aliping babae, at ang 
isa'y sa babaing malaya. 

Gayon man ang anak sa alipin ay ipinanganak ayon 
sa laman; nguni't ang anak sa babaing malaya ay sa 
pamamagitan ng pangako. 

Ang mga bagay na ito'y may lamang talinghaga: 
sapagka't ang mga babaing ito'y dalawang tipan; 
ang isa'y mula sa bundok ng Sinai, na nanganganak 
ng mga anak sa pagkaalipin, na ito'y si Agar. 

Ang Agar ngang ito ay bundok ng Sinai sa Arabia, 
at ito'y katulad ng Jerusalem ngayon: sapagka't 
ito'y nasa pagkaalipin kasama ng kaniyang mga 
anak. 

Nguni't ang Jerusalem na nasa itaas ay malaya, na 
siyang ina natin. 

Sapagka't nasusulat, Magsaya ka, Oh baog na hindi 
nanganganak; Magbiglang umawit at humiyaw ka, ikaw 
na hindi nagdaramdam sa panganganak: Sapagka't 
higit pa ang mga anak ng pinabayaan kay sa mga 
anak ng may asawa. 

At tayo, mga kapatid, tulad ni Isaac, ay mga anak 
sa pangako. 

Datapuwa't kung papaanong yaong ipinanganak ayon 
sa laman ay nagusig sa ipinanganak ayon sa 
espiritu, ay gayon din naman ngayon. 

Gayon man ano ang sinasabi ng kasulatan? Palayasin 
ang aliping babae at ang kaniyang anak: sapagka't 
hindi magmamana ang anak ng babaing alipin na 
kasama ng anak ng babaing malaya. 

Kaya nga, mga kapatid, hindi tayo mga anak ng 
babaing alipin, kundi ng babaing malaya. 

Sa kalayaan ay pinalaya tayo ni Cristo: magsitibay 
nga kayo, at huwag na kayong pasakop na muli sa 
pamatok ng pagkaalipin. 

Narito, akong si Pablo ay nagsasabi sa inyo, na, 
kung inyong tinatanggap ang pagtutuli, ay wala 
kayong mapapakinabang na anoman kay Cristo. 

Oo, pinatotohanan kong muli sa bawa't taong 
tumatanggap ng pagtutuli, na siya'y may kautangang 
tumupad ng buong kautusan. 

Kayo'y hiwalay kay Cristo, kayong nangagiibig na 
ariing-ganap ng kautusan; nangahulog kayo mula sa 
biyaya. 

Sapagka't tayo sa pamamagitan ng Espiritu sa 
pananampalataya ay naghihintay ng pangako ng 
katuwiran. 

Sapagka't kay Cristo Jesus, kahit ang pagtutuli ay 
walang kabuluhan, kahit man ang di-pagtutuli; 
kundi ang pananampalataya na gumagawa sa 
pamamagitan ng pagibig. 

Nagsisitakbo kayong mabuti nang una; sino ang 
gumambala sa inyo upang kayo'y huwag magsisunod sa 
katotohanan? 

Ang paghikayat na ito ay hindi nagmula doon sa 
tumawag sa inyo. 

Ang kaunting lebadura ay nagpapakumbo sa buong 
limpak. 

Ako'y may pagkakatiwala sa inyo sa Panginoon, na 
hindi kayo nagsipagisip ng ibang paraan: 
datapuwa't ang gumagambala sa inyo ay magtataglay 
ng kaniyang kahatulan, maging sinoman siya. 

Nguni't ako, mga kapatid, kung ipinangangaral ko 
pa ang pagtutuli, bakit ako'y pinaguusig pa? kung 
gayon ay natapos na ang katitisuran sa krus. 

Ibig ko sana na ang mga nagsisigulo sa inyo ay 
gumawa ng higit sa pagtutuli. 

Sapagka't kayo, mga kapatid, ay tinawag sa 
kalayaan; huwag lamang gamitin ang inyong 
kalayaan, upang magbigay kadahilanan sa laman, 
kundi sa pamamagitan ng pagibig ay mangaglingkuran 
kayo. 

Sapagka't ang buong kautusan ay natutupad sa isang 
salita, sa makatuwid ay dito: Iibigin mo ang 
inyong kapuwa na gaya ng inyong sarili. 

Nguni't kung kayo-kayo rin ang nangagkakagatan at 
nangagsasakmalan, magsipagingat kayo na baka 
kayo'y mangaglipulan sa isa't isa. 

Sinasabi ko nga, Magsilakad kayo ayon sa Espiritu, 
at hindi ninyo gagawin ang mga pita ng laman. 

Sapagka't ang laman ay nagnanasa ng laban sa 
Espiritu, at ang Espiritu ay laban sa laman; 
sapagka't ang mga ito ay nagkakalaban; upang huwag 
ninyong gawin ang bagay na inyong ibigin. 

Datapuwa't kung kayo'y pinapatnubayan ng Espiritu, 
ay wala kayo sa ilalim ng kautusan. 

At hayag ang mga gawa ng laman, sa makatuwid ay 
ang mga ito: pakikiapid, karumihan, kalibugan, 

Pagsamba sa diosdiosan, pangkukulam, mga 
pagtataniman, mga pagtatalo, mga paninibugho, mga 
pagkakaalitan, mga pagkakampikampi, mga 
pagkakabahabahagi, mga hidwang pananampalataya, 

Mga kapanaghilian, mga paglalasing, mga kalayawan, 
at ang mga katulad nito; tungkol sa mga bagay na 
ito ay aking ipinagpapaunang ipaalaala sa inyo, 
tulad sa aking pagpapaalaala nang una sa inyo, na 
ang mga nagsisigawa ng gayong mga bagay ay hindi 
magsisipagmana ng kaharian ng Dios. 

Datapuwa't ang bunga ng Espiritu ay pagibig, 
katuwaan, kapayapaan, pagpapahinuhod, 
kagandahang-loob, kabutihan, pagtatapat, 

Kaamuan, pagpipigil; laban sa mga gayong bagay ay 
walang kautusan. 

At ipinako sa krus ng mga na kay Cristo Jesus ang 
laman na kasama ang mga masasamang pita at mga 
kahalayan nito. 

Kung tayo'y nangabubuhay sa pamamagitan ng 
Espiritu, ay mangagsilakad naman tayo ayon sa 
Espiritu. 

Huwag tayong maging mga palalo, na tayo-tayo'y 
nangagmumungkahian sa isa't isa, nangagiinggitan 
sa isa't isa. 

Mga kapatid, kung ang sinoman ay masumpungan sa 
anomang pagsuway, kayong mga sa espiritu, ay 
inyong papanumbalikin ang gayon sa espiritu ng 
kahinhinan; na iyong pagwariin ang iyong sarili, 
baka ikaw naman ay matukso. 

Mangagdalahan kayo ng mga pasanin ng isa't isa, at 
tuparin ninyong gayon ang kautusan ni Cristo. 

Sapagka't kung ang sinoman ay nagaakala na siya'y 
may kabuluhan bagaman siya ay walang kabuluhan, 
ang kaniyang sarili ang dinadaya niya. 

Nguni't siyasatin ng bawa't isa ang kaniyang 
sariling gawa, at kung magkagayon ay magkakaroon 
siya ng kaniyang kapurihan tungkol sa kaniyang 
sarili lamang, at hindi tungkol sa kapuwa. 

Sapagka't ang bawa't tao ay magpapasan ng kaniyang 
sariling pasan. 

Datapuwa't ang tinuturuan sa aral ng Dios ay 
makidamay doon sa nagtuturo sa lahat ng mga bagay 
na mabuti. 

Huwag kayong padaya; ang Dios ay hindi napabibiro: 
sapagka't ang lahat na ihasik ng tao, ay siya 
namang aanihin niya. 

Sapagka't ang naghahasik ng sa kaniyang sariling 
laman ay sa laman magaani ng kasiraan; datapuwa't 
ang naghahasik ng sa Espiritu ay sa Espiritu 
magaani ng buhay na walang hanggan. 

At huwag tayong mangapagod sa paggawa ng mabuti: 
sapagka't sa kapanahunan ay magsisipagani tayo, 
kung hindi tayo manganghihimagod. 

Kaya nga, samantalang tayo'y may pagkakataon, ay 
magsigawa tayo ng mabuti sa lahat, at lalong lalo 
na sa mga kasangbahay sa pananampalataya. 

Tingnan ninyo kung gaano kalalaking mga titik ang 
isinulat ko sa inyo ng aking sariling kamay. 

Yaong lahat na may ibig magkaroon ng isang 
mabuting anyo sa laman, ay siyang pumipilit sa 
inyo na mangagtuli; upang huwag lamang silang 
pagusigin dahil sa krus ni Cristo. 

Sapagka't yaon mang nangatuli na ay hindi rin 
nagsisitupad ng kautusan; nguni't ibig nilang 
kayo'y ipatuli, upang sila'y mangagmapuri sa 
inyong laman. 

Datapuwa't malayo nawa sa akin ang pagmamapuri, 
maliban na sa krus ng ating Panginoong Jesucristo, 
na sa pamamagitan niyao'y ang sanglibutan ay 
napako sa krus sa ganang akin, at ako'y sa 
sanglibutan. 

Sapagka't ang pagtutuli ay walang anoman, kahit 
man ang di-pagtutuli, kundi ang bagong nilalang. 

At ang lahat na mangagsisilakad ayon sa 
alituntuning ito, kapayapaan at kaawaan nawa ang 
sumakanila, at sa Israel ng Dios. 

Buhat ngayon sinoman ay huwag bumagabag sa akin; 
sapagka't dala kong nakalimbag sa aking katawan 
ang mga tanda ni Jesus. 

Mga kapatid, ang biyaya ng ating Panginoong 
Jesucristo ay sumainyo nawang espiritu. Siya nawa. 

Si Pablo, na apostol ni Cristo Jesus sa 
pamamagitan ng kalooban ng Dios, sa mga banal na 
nangasa Efeso, at sa mga tapat kay Cristo Jesus: 

Sumainyo nawa ang biyaya at kapayapaang mula sa 
Dios na ating Ama at sa Panginoong Jesucristo. 

Purihin nawa ang Dios at Ama ng ating Panginoong 
Jesucristo, na siyang nagpala sa atin ng bawa't 
pagpapalang ukol sa espiritu sa sangkalangitan kay 
Cristo: 

Ayon sa pagkapili niya sa atin sa kaniya bago 
itinatag ang sanglibutan, upang tayo'y maging mga 
banal at mga walang dungis sa harapan niya sa 
pagibig: 

Na tayo'y itinalaga niya nang una pa sa 
pagkukupkop na tulad sa mga anak sa pamamagitan ni 
Jesucristo sa ganang kaniya, ayon sa minagaling ng 
kaniyang kalooban, 

Sa ikapupuri ng kaluwalhatian ng kaniyang biyaya, 
na sa atin ay ipinagkaloob na masagana sa 
Minamahal: 

Na sa kaniya'y mayroon tayo ng ating katubusan sa 
pamamagitan ng kaniyang dugo, na kapatawaran ng 
ating mga kasalanan, ayon sa mga kayamanan ng 
kaniyang biyaya, 

Na pinasagana niya sa atin, sa buong karunungan at 
katalinuhan, 

Na ipinakikilala niya sa atin ang hiwaga ng 
kaniyang kalooban, ayon sa kaniyang minagaling na 
ipinasiya niya sa kaniya rin. 

Sa pagiging katiwala sa kaganapan ng mga panahon, 
upang tipunin ang lahat ng mga bagay kay Cristo, 
ang mga bagay na nangasa sangkalangitan, at ang 
mga bagay na nangasa ibabaw ng lupa; sa kaniya, 
sinasabi ko, 

Tayo rin naman sa kaniya ay ginawang mana, na 
itinalaga na niya tayo nang una pa ayon sa pasiya 
niyaong gumagawa ng lahat ng mga bagay ayon sa 
pasiya ng kaniyang kalooban; 

Upang tayo'y maging kapurihan ng kaniyang 
kaluwalhatian, tayong nagsiasa nang una kay 
Cristo: 

Na sa kaniya'y kayo rin naman, pagkarinig ng aral 
ng katotohanan, ng evangelio ng inyong kaligtasan, 
na sa kaniya rin naman, mula nang kayo'y 
magsisampalataya, ay kayo'y tinatakan ng Espiritu 
Santo, na ipinangako, 

Na siyang patotoo sa ating mana, hanggang sa 
ikatutubos ng sariling pag-aari ng Dios, sa 
ikapupuri ng kaniyang kaluwalhatian. 

Dahil dito ako rin naman, pagkarinig ng 
pananampalataya sa Panginoong Jesus na nasa inyo, 
at ng pagibig na inyong ipinakita sa lahat ng mga 
banal, 

Ay hindi ako tumitigil ng pagpapasalamat dahil sa 
inyo, na aking binabanggit kayo sa aking mga 
panalangin; 

Upang ipagkaloob sa inyo ng Dios ng ating 
Panginoong Jesucristo, ng Ama ng kaluwalhatian, 
ang espiritu ng karunungan at ng pahayag sa 
pagkakilala sa kaniya; 

Yamang naliwanagan ang mga mata ng inyong puso, 
upang maalaman ninyo kung ano ang pagasa sa 
kaniyang pagtawag, kung ano ang mga kayamanan ng 
kaluwalhatian ng kaniyang pamana sa mga banal, 

At kung ano ang dakilang kalakhan ng kaniyang 
kapangyarihan sa ating nagsisisampalataya, ayon sa 
gawa ng kapangyarihan ng kaniyang lakas, 

Na kaniyang ginawa kay Cristo, nang ito'y kaniyang 
buhaying maguli sa mga patay, at pinaupo sa 
kaniyang kanan sa sangkalangitan, 

Sa kaibaibabawan ng lahat na pamunuan, at 
kapamahalaan, at kapangyarihan, at pagkasakop, at 
sa bawa't pangalan na ipinangungusap, hindi lamang 
sa sanglibutang ito, kundi naman sa darating: 

At ang lahat ng mga bagay ay pinasuko niya sa 
ilalim ng kaniyang mga paa, at siyang 
pinagkaloobang maging pangulo ng lahat ng mga 
bagay sa iglesia, 

Na siyang katawan niya, na kapuspusan niyaong 
pumupuspos ng lahat sa lahat. 

At kayo'y binuhay niya, nang kayo'y mga patay 
dahil sa inyong mga pagsalangsang at mga 
kasalanan, 

Na inyong nilakaran noong una ayon sa lakad ng 
sanglibutang ito, ayon sa pangulo ng mga 
kapangyarihan ng hangin, ng espiritu na ngayon ay 
gumagawa sa mga anak ng pagsuway; 

Sa gitna ng mga yaon, tayo rin naman, ng ibang 
panahon ay nangabubuhay sa mga kahalayan ng ating 
laman, na ating ginagawa ang mga pita ng laman at 
ng pagiisip, at tayo noo'y katutubong mga anak ng 
kagalitan, gaya naman ng mga iba: 

Nguni't ang Dios, palibhasa'y mayaman sa awa, 
dahil sa kaniyang malaking pagibig na kaniyang 
iniibig sa atin, 

Bagama't tayo'y mga patay dahil sa ating mga 
kasalanan, tayo'y binuhay na kalakip ni Cristo (sa 
pamamagitan ng biyaya kayo'y nangaligtas), 

At tayo'y ibinangong kalakip niya, at pinaupong 
kasama niya sa sangkalangitan, kay Cristo Jesus: 

Upang sa mga panahong darating ay maihayag niya 
ang dakilang kayamanan ng kaniyang biyaya sa 
kagandahang-loob sa atin kay Cristo Jesus: 

Sapagka't sa biyaya kayo'y nangaligtas sa 
pamamagitan ng pananampalataya; at ito'y hindi sa 
inyong sarili, ito'y kaloob ng Dios; 

Hindi sa pamamagitan ng mga gawa, upang ang 
sinoman ay huwag magmapuri. 

Sapagka't tayo'y kaniyang gawa, na nilalang kay 
Cristo Jesus para sa mabubuting gawa, na mga 
inihanda ng Dios nang una upang siya nating 
lakaran. 

Kaya nga alalahanin ninyo, na kayo noong una, mga 
Gentil sa laman, tinatawag na Di-pagtutuli niyaong 
tinatawag na Pagtutuli sa laman, na ginawa ng mga 
kamay: 

Na kayo nang panahong yaon ay mga hiwalay kay 
Cristo, na mga di kabilang sa bansa ng Israel, at 
mga taga ibang lupa tungkol sa mga tipan ng 
pangako, na walang pagasa at walang Dios sa 
sanglibutan. 

Datapuwa't ngayon kay Cristo Jesus kayo na noong 
panahon ay nalalayo ay inilapit sa dugo ni Cristo. 

Sapagka't siya ang ating kapayapaan, na kaniyang 
pinagisa ang dalawa, at iginiba ang pader na nasa 
gitna na nagpapahiwalay, 

Na inalis ang pagkakaalit sa pamamagitan ng 
kaniyang laman, kahit kautusan na may mga batas at 
ang palatuntunan; upang sa dalawa ay lalangin sa 
kaniyang sarili ang isang taong bago, sa ganito'y 
ginagawa ang kapayapaan; 

At upang papagkasunduin silang dalawa sa isang 
katawan sa Dios sa pamamagitan ng krus, na sa 
kaniya'y pinatay ang pagkakaalit. 

At siya'y naparito at ipinangaral ang kapayapaan 
sa inyong nalalayo, at ang kapayapaan sa 
nangalalapit: 

Sapagka't sa pamamagitan niya tayo'y may pagpasok 
sa isang Espiritu rin sa Ama. 

Kaya nga hindi na kayo mga taga ibang lupa at mga 
manglalakbay, kundi kayo'y mga kababayan na kasama 
ng mga banal, at sangbahayan ng Dios, 

Na mga itinatayo sa ibabaw ng kinasasaligan ng mga 
apostol at ng mga propeta, na si Cristo Jesus din 
ang pangulong bato sa panulok; 

Na sa kaniya'y ang buong gusali, na nakalapat na 
mabuti, ay lumalago upang maging isang templong 
banal sa Panginoon; 

Na sa kaniya'y itinayo naman kayo upang maging 
tahanan ng Dios sa Espiritu. 

Dahil dito, akong si Pablo, na bilanggo ni Cristo 
Jesus dahil sa inyong mga Gentil, 

Kung tunay na inyong narinig yaong pagiging 
katiwala sa biyaya ng Dios na sa akin ay ibinigay 
sa ikagagaling ninyo; 

Kung paanong sa pahayag ay ipinakilala sa akin ang 
hiwaga, gaya ng isinulat ko nang una sa ilang 
salita. 

Sa pamamagitan niyaon, sa pagbasa ninyo, ay inyong 
mapagtatalastas ang aking pagkakilala sa hiwaga ni 
Cristo; 

Na nang ibang panahon ay hindi ipinakilala sa mga 
anak ng mga tao, na gaya ngayon na ipinahayag sa 
kaniyang mga banal na apostol at propeta sa 
Espiritu; 

Na ang mga Gentil ay mga tagapagmana, at mga 
kasangkap ng katawan, at mga may bahagi sa pangako 
na kay Cristo Jesus sa pamamagitan ng evangelio, 

Na dito'y ginawa akong ministro, ayon sa kaloob ng 
biyayang yaon ng Dios na sa akin ay ibinigay ayon 
sa paggawa ng kaniyang kapangyarihan. 

Sa akin, na ako ang kababababaan sa lahat ng 
lalong mababa sa mga banal, ay ibinigay ang 
biyayang ito, upang ipangaral sa mga Gentil ang 
mga di malirip na mga kayamanan ni Cristo; 

At maipakita sa lahat ng mga tao kung ano ang 
pagiging katiwala sa hiwaga na sa lahat ng panahon 
ay inilihim ng Dios na lumalang ng lahat ng mga 
bagay; 

Upang ngayo'y sa pamamagitan ng iglesia, ay 
maipakikilala sa mga pamunuan at sa mga 
kapangyarihan sa sangkalangitan ang kapuspusan ng 
karunungan ng Dios, 

Ayon sa panukalang walang hanggan na ipinanukala 
kay Cristo Jesus na Panginoon natin: 

Na sa kaniya'y mayroon tayong lakas ng loob at 
pagpasok na may pagasa sa pamamagitan ng ating 
pananampalataya sa kaniya. 

Kaya nga ipinamamanhik ko na huwag kayong 
manglupaypay sa mga kapighatian ko dahil sa inyo, 
na pawang kapurihan ninyo. 

Dahil dito ay iniluluhod ko ang aking mga tuhod sa 
Ama, 

Na sa kaniya'y kumukuha ng pangalan ang bawa't 
sangbahayan sa langit at sa lupa, 

Upang sa inyo'y ipagkaloob niya, ayon sa mga 
kayamanan ng kaniyang kaluwalhatian, na kayo'y 
palakasin ng kapangyarihan sa pamamagitan ng 
kaniyang Espiritu sa pagkataong loob; 

Na si Cristo ay manahan sa inyong mga puso sa 
pamamagitan ng pananampalataya; upang kung kayo'y 
magugat at magtumibay sa pagibig. 

Ay lumakas upang matalastas pati ng lahat ng mga 
banal kung ano ang luwang at ang haba at ang taas 
at lalim, 

At makilala ang pagibig ni Cristo na di masayod ng 
kaalaman, upang kayo'y mangapuspos hanggang sa 
buong kapuspusan ng Dios. 

Ngayon sa makapangyarihang gumawa ng lubhang 
sagana ng higit sa lahat ng ating hinihingi o 
iniisip, ayon sa kapangyarihang gumagawa sa atin, 

Ay sumakaniya nawa ang kaluwalhatian sa iglesia at 
kay Cristo Jesus sa buong panahon magpakailan man. 
Siya nawa. 

Namamanhik nga sa inyo akong bilanggo sa 
Panginoon, na kayo'y magsilakad ng nararapat sa 
pagkatawag na sa inyo'y itinawag, 

Ng buong kapakumbabaan at kaamuan, na may 
pagpapahinuhod, na mangagbatahan kayo-kayo sa 
pagibig; 

Na pagsakitan ninyong ingatan ang pakikipagkaisa 
sa Espiritu sa tali ng kapayapaan. 

May isang katawan, at isang Espiritu, gaya naman 
ng pagkatawag sa inyo sa isang pagasa ng pagtawag 
sa inyo; 

Isang Panginoon, isang pananampalataya, isang 
bautismo, 

Isang Dios at Ama ng lahat, na siyang sumasa 
ibabaw sa lahat, at sumasa lahat, at nasa lahat. 

Datapuwa't ang bawa't isa sa atin ay binigyan ng 
biyaya ayon sa sukat na kaloob ni Cristo. 

Kaya't sinasabi niya, Nang umakyat siya sa itaas 
ay dinala niyang bihag ang pagkabihag, At nagbigay 
ng mga kaloob sa mga tao. 

(Ngayon ito, Umakyat Siya, ano ito, kundi siya'y 
bumaba rin naman sa mga dakong kalaliman ng lupa? 

Ang bumaba ay siya rin namang umakyat sa kaitaasan 
ng buong sangkalangitan, upang kaniyang mapuspos 
ang lahat ng mga bagay.) 

At pinagkalooban niya ang mga iba na maging mga 
apostol; at ang mga iba'y propeta; at ang mga 
iba'y evangelista; at ang mga iba'y pastor at mga 
guro; 

Sa ikasasakdal ng mga banal, sa gawaing 
paglilingkod sa ikatitibay ng katawan ni Cristo: 

Hanggang sa abutin nating lahat ang pagkakaisa ng 
pananampalataya, at ang pagkakilala sa Anak ng 
Dios, hanggang sa lubos na paglaki ng tao, 
hanggang sa sukat ng pangangatawan ng kapuspusan 
ni Cristo: 

Upang tayo'y huwag nang maging mga bata pa, na 
napapahapay dito't doon at dinadala sa 
magkabikabila ng lahat na hangin ng aral, sa 
pamamagitan ng mga daya ng mga tao, sa katusuhan, 
ayon sa mga lalang ng kamalian; 

Kundi sa pagsasalita ng katotohanan na may 
pagibig, ay mangagsilaki sa lahat ng mga bagay sa 
kaniya, na siyang pangulo, sa makatuwid baga'y si 
Cristo; 

Na dahil sa kaniya'y ang buong katawan na 
nakalapat na mabuti at nagkakalakip sa pamamagitan 
ng tulong ng bawa't kasukasuan, ayon sa paggawang 
nauukol sa bawa't iba't ibang sangkap, ay 
nagpapalaki sa katawan sa ikatitibay ng kaniyang 
sarili sa pagibig. 

Ito nga ang sinasabi ko, at sinasaksihan sa 
Panginoon, na kayo'y hindi na nagsisilakad pa na 
gaya naman ng lakad ng mga Gentil, sa pagpapalalo 
sa kanilang pagiisip, 

Na sa kadiliman ng kanilang pagiisip, ay 
nangahiwalay sa buhay ng Dios, dahil sa 
kahangalang nasa kanila, dahil sa pagmamatigas ng 
kanilang puso; 

Na sila sa di pagkaramdam ng kahihiyan ay 
napahikayat sa kalibugan, upang kalakalin ang 
lahat ng karumihan ng buong kasakiman. 

Nguni't kayo'y hindi nangatuto ng ganito kay 
Cristo; 

Kung tunay na siya'y inyong pinakinggan, at kayo'y 
tinuruan sa kaniya, gaya ng katotohanan na kay 
Jesus. 

At inyong iwan, tungkol sa paraan ng inyong 
pamumuhay na nakaraan, ang dating pagkatao, na 
sumama ng sumama ayon sa mga kahalayan ng 
pagdaraya; 

At kayo'y mangagbago sa espiritu ng inyong 
pagiisip, 

At kayo'y mangagbihis ng bagong pagkatao, na ayon 
sa Dios ay nilalang sa katuwiran at sa kabanalan 
ng katotohanan. 

Kaya nga, pagkatakuwil ng kasinungalingan, ay 
magsasalita ang bawa't isa sa inyo ng katotohanan 
sa kaniyang kapuwa: sapagka't tayo'y mga sangkap 
na isa't isa sa atin. 

Kayo'y mangagalit at huwag kayong mangakasala: 
huwag lumubog ang araw sa inyong galit: 

Ni bigyan daan man ang diablo. 

Ang nagnanakaw ay huwag nang magnakaw pa: bagkus 
magpagal, na igawa ang kaniyang mga kamay ng 
mabuting bagay, upang siya'y may maibigay sa 
nangangailangan. 

Anomang salitang mahalay ay huwag lumabas sa 
inyong bibig, kundi ang mabuting ikatitibay ayon 
sa pangangailangan, upang makinabang ng biyaya ang 
mga nagsisipakinig. 

At huwag ninyong pighatiin ang Espiritu Santo ng 
Dios, na sa kaniya kayo'y tinatakan hanggang sa 
kaarawan ng pagkatubos. 

Ang lahat ng kapaitan, at kagalitan, at 
pagkakaalit, at kadaldalan, at panglilibak, ay 
mangaalis nawa sa inyo, pati ng lahat ng 
masasamang akala: 

At magmagandang-loob kayo sa isa't isa, mga 
mahabagin, na mangagpatawaran kayo sa isa't isa, 
gaya naman ng pagpapatawad sa inyo ng Dios kay 
Cristo. 

Kayo nga'y magsitulad sa Dios, na gaya ng mga anak 
na minamahal; 

At magsilakad kayo sa pagibig, gaya rin naman ng 
pagibig ni Cristo sa inyo, at ibinigay dahil sa 
atin ang kaniyang sarili, na hain at handog sa 
Dios upang maging samyo ng masarap na amoy. 

Nguni't ang pakikiapid, at ang lahat ng karumihan, 
o kasakiman, ay huwag man lamang masambit sa inyo, 
gaya ng nararapat sa mga banal; 

O ang karumihan man, o mga mangmang na pananalita, 
o ang mga pagbibiro, na di nangararapat: kundi 
kayo'y magpasalamat. 

Sapagka't talastas ninyong lubos, na sinomang 
mapakiapid, o mahalay, o masakim, na isang 
mapagsamba sa mga diosdiosan, ay walang anomang 
mamanahin sa kaharian ni Cristo at ng Dios. 

Huwag kayong madaya ng sinoman ng mga salitang 
walang kabuluhan: sapagka't dahil sa mga bagay na 
ito'y dumarating ang galit ng Dios sa mga anak ng 
pagsuway. 

Huwag kayong makibahagi sa kanila; 

Sapagka't noong panahon kayo'y kadiliman, 
datapuwa't ngayon kayo'y kaliwanagan sa Panginoon: 
magsilakad kayong gaya ng mga anak ng kaliwanagan: 

(Sapagka't ang bunga ng kaliwanagan ay nabubuo ng 
kabutihan at katuwiran at katotohanan), 

Na inyong pinatutunayan ang kinalulugdan ng 
Panginoon; 

At huwag kayong makibahagi sa mga walang 
mapapakinabang na gawa ng kadiliman, kundi bagkus 
inyong sawatain; 

Sapagka't ang mga bagay na ginagawa nila sa lihim 
ay mahalay na salitain man lamang. 

Datapuwa't ang lahat ng mga bagay pagka sawata ay 
itinatanyag ng kaliwanagan: sapagka't ang lahat ng 
mga bagay na itinatanyag ay kaliwanagan. 

Kaya sinasabi niya, Gumising kang natutulog, at 
magbangon ka sa gitna ng mga patay, at liliwanagan 
ka ni Cristo. 

Mangagingat nga kayong lubos kung paano kayo 
lumalakad, huwag gaya ng mga mangmang, kundi gaya 
ng marurunong; 

Na inyong samantalahin ang panahon, sapagka't ang 
mga araw ay masasama. 

Kaya huwag kayong maging mga mangmang, kundi 
unawain ninyo kung ano ang kalooban ng Panginoon. 

At huwag kayong magsipaglasing ng alak na 
kinaroroonan ng kaguluhan, kundi kayo'y 
mangapuspos ng Espiritu; 

Na kayo'y mangagusapan ng mga salmo at mga himno 
at mga awit na ukol sa espiritu, na nangagaawitan 
at nangagpupuri sa inyong mga puso sa Panginoon; 

Na kayo'y laging magpasalamat sa lahat ng mga 
bagay sa pangalan ng ating Panginoong Jesucristo 
sa Dios na ating Ama; 

Na pasakop kayo sa isa't isa sa takot kay Cristo. 

Mga babae, pasakop kayo sa inyo-inyong sariling 
asawa, na gaya ng sa Panginoon. 

Sapagka't ang lalake ay pangulo ng kaniyang asawa, 
gaya naman ni Cristo na pangulo ng iglesia, na 
siya rin ang tagapagligtas ng katawan. 

Datapuwa't kung paanong ang iglesia ay nasasakop 
ni Cristo, ay gayon din naman ang mga babae ay 
pasakop sa kani-kaniyang asawa sa lahat ng mga 
bagay. 

Mga lalake, ibigin ninyo ang inyo-inyong asawa, 
gaya naman ni Cristo na umibig sa iglesia, at 
ibinigay ang kaniyang sarili dahil sa kaniya; 

Upang kaniyang pakabanalin ito, na nilinis sa 
pamamagitan ng paghuhugas ng tubig na may salita, 

Upang ang iglesia ay maiharap sa kaniyang sarili 
na maluwalhati, na walang dungis o kulubot o 
anomang gayong bagay; kundi ito'y nararapat maging 
banal at walang kapintasan. 

Gayon din naman nararapat ibigin ng mga lalake ang 
kani-kaniyang sariling asawa, na gaya ng kanilang 
sariling mga katawan. Ang umiibig sa kaniyang 
sariling asawa ay umiibig sa kaniyang sarili: 

Sapagka't walang sinoman na napoot kailan man sa 
kaniyang sariling katawan; kundi kinakandili at 
minamahal, gaya naman ni Cristo sa iglesia; 

Sapagka't tayo ay mga sangkap ng kaniyang katawan. 

Dahil dito'y iiwan ng lalake ang kaniyang ama at 
ina, at makikisama sa kaniyang asawa; at ang 
dalawa ay magiging isang laman. 

Ang hiwagang ito ay dakila: datapuwa't sinasalita 
ko ang tungkol kay Cristo at tungkol sa iglesia. 

Gayon man ay umibig naman ang bawa't isa sa inyo 
sa kani-kaniyang sariling asawa gaya ng sa 
kaniyang sarili; at ang babae ay gumalang sa 
kaniyang asawa. 

Mga anak, magsitalima kayo sa inyong mga magulang 
sa Panginoon: sapagka't ito'y matuwid. 

Igalang mo ang iyong ama at ina (na siyang unang 
utos na may pangako), 

Upang yumaon kang mabuti, at ikaw ay mabuhay na 
malaon sa lupa. 

At, kayong mga ama, huwag ninyong ipamungkahi sa 
galit ang inyong mga anak: kundi inyong turuan 
sila ayon sa saway at aral ng Panginoon. 

Mga alipin, magsitalima kayo sa mga yaong ayon sa 
laman ay inyong mga panginoon, na may takot at 
panginginig, sa katapatan ng inyong puso, na gaya 
ng kay Cristo; 

Hindi ang paglilingkod sa paningin, na gaya ng 
pagbibigay lugod sa mga tao; kundi bagkus gaya ng 
mga alipin ni Cristo, na ginagawa mula sa puso ang 
kalooban ng Dios; 

Maglingkod na may mabuting kalooban, na gaya ng sa 
Panginoon, at hindi sa mga tao: 

Yamang napagaalaman na anomang mabuting bagay na 
gawin ng bawa't isa, ay gayon din ang muling 
tatanggapin niya sa Panginoon, maging alipin o 
laya. 

At kayong mga panginoon, gayon din ang inyong 
gawin sa kanila, at iwan ninyo ang mga pagbabala: 
yamang napagaalaman na ang Panginoon nila at ninyo 
ay nasa langit, at sa kaniya'y walang itinatanging 
tao. 

Sa katapustapusa'y magpakalakas kayo sa Panginoon, 
at sa kapangyarihan ng kaniyang kalakasan. 

Mangagbihis kayo ng buong kagayakan ng Dios, upang 
kayo'y magsitibay laban sa mga lalang ng diablo. 

Sapagka't ang ating pakikibaka ay hindi laban sa 
laman at dugo, kundi laban sa mga pamunuan, laban 
sa mga kapangyarihan, laban sa mga namamahala ng 
kadilimang ito sa sanglibutan, laban sa mga ukol 
sa espiritu ng kasamaan sa mga dakong kaitaasan. 

Dahil dito magsikuha kayo ng buong kagayakan ng 
Dios, upang kayo'y mangakatagal sa araw na masama, 
at kung magawa ang lahat, ay magsitibay. 

Magsitibay nga kayo, na ang inyong mga baywang ay 
may bigkis na katotohanan, na may sakbat na baluti 
ng katuwiran, 

At ang inyong mga paa ay may panyapak na 
paghahanda ng evangelio ng kapayapaan; 

Bukod dito ay taglayin ninyo ang kalasag ng 
pananampalataya, na siyang ipapatay ninyo sa lahat 
ng nangagniningas na suligi ng masama. 

At magsikuha rin naman kayo ng turbante ng 
kaligtasan, at ng tabak ng Espiritu, na siyang 
salita ng Dios: 

Na magsipanalangin kayo sa Espiritu ng lahat ng 
panalangin at daing sa buong panahon, at 
mangagpuyat sa buong katiyagaan at daing na 
patungkol sa lahat ng mga banal, 

At sa akin, upang ako'y pagkalooban ng pananalita 
sa pagbubuka ng aking bibig, upang ipakilalang may 
katapangan ang hiwaga ng evangelio, 

Na dahil dito ako'y isang sugong natatanikalaan; 
upang sa ganito ako'y magsalita na may katapangan 
gaya ng nararapat na aking salitain. 

Datapuwa't upang mangaalaman ninyo naman ang mga 
bagay na ukol sa akin, at ang kalagayan ko, si 
Tiquico na aking minamahal na kapatid at tapat na 
ministro sa Panginoon, ay siyang magpapakilala sa 
inyo ng lahat ng mga bagay: 

Na siyang aking sinugo sa inyo sa bagay na ito, 
upang makilala ninyo ang aming kalagayan, at upang 
kaniyang aliwin ang inyong mga puso. 

Kapayapaan nawa sa mga kapatid, at pagibig na may 
pananampalataya, mula sa Dios Ama at sa Panginoong 
Jesucristo. 

Ang biyaya nawa'y sumalahat ng mga nagsisiibig sa 
ating Panginoong Jesucristo ng pagibig na walang 
pagkasira. Siya nawa. 

Si Pablo at si Timoteo, na mga alipin ni Cristo 
Jesus, sa lahat ng mga banal kay Cristo Jesus na 
nangasa Filipos, pati ng mga obispo at ng mga 
diakono: 

Sumainyo nawa ang biyaya at kapayapaang mula sa 
Dios na ating Ama at sa Panginoong Jesucristo. 

Ako'y nagpapasalamat sa aking Dios, sa tuwing 
kayo'y aking naaalaala, 

Na parating sa bawa't daing ko, ay masayang 
nananaing ako na patungkol sa inyong lahat, 

Dahil sa inyong pakikisama sa pagpapalaganap ng 
evangelio, mula nang unang araw hanggang ngayon; 

Na ako'y may lubos na pagkakatiwala sa bagay na 
ito, na ang nagpasimula sa inyo ng mabuting gawa, 
ay lulubusin hanggang sa araw ni Jesucristo: 

Gaya ng matuwid na aking isiping gayon tungkol sa 
inyong lahat, sapagka't kayo'y nasa aking puso, 
palibhasa'y, sa aking mga tanikala at 
pagsasanggalang at sa pagpapatunay naman sa 
evangelio, kayong lahat na kasama ko ay may bahagi 
sa biyaya. 

Sapagka't saksi ko ang Dios, kung gaano ang 
pananabik ko sa inyong lahat sa mahinahong habag 
ni Cristo Jesus. 

At ito'y idinadalangin ko, na ang inyong pagibig 
ay lalo't lalo pang sumagana nawa sa kaalaman at 
sa lahat ng pagkakilala; 

Upang inyong kilalanin ang mga bagay na 
magagaling; upang kayo'y maging mga tapat at 
walang kapintasan hanggang sa kaarawan ni Cristo; 

Na mangapuspos ng bunga ng kabanalan, na ito'y sa 
pamamagitan ni Jesucristo, sa ikaluluwalhati at 
ikapupuri ng Dios. 

Ngayon ibig ko na inyong maalaman, mga kapatid, na 
ang mga bagay na nangyari sa akin ay nangyari sa 
lalong ikasusulong ng evangelio; 

Ano pa't ang aking mga tanikala kay Cristo ay 
nahayag sa lahat ng mga bantay ng pretorio, at sa 
mga iba't iba pa; 

At ang karamihan sa mga kapatid sa Panginoon, na 
palibhasa'y may pagkakatiwala sa aking mga 
tanikala, ay lalong nagkaroon ng tapang upang 
salitaing walang takot ang salita ng Dios. 

Tunay na ipinangangaral ng iba si Cristo sa 
kapanaghilian at sa pakikipagtalo; at ng mga iba 
naman sa mabuting kalooban: 

Ang isa'y gumagawa nito sa pagibig, palibhasa'y 
nalalaman na ako'y nalalagay sa pagsasanggalang ng 
evangelio; 

Datapuwa't itinatanyag ng iba si Cristo dahil sa 
pagkakampikampi, hindi sa pagtatapat, na ang 
iniisip ay dalhan ako ng kapighatian sa aking mga 
tanikala. 

Ano nga? gayon man, sa lahat ng paraan, maging sa 
pagdadahilan o sa katotohanan, ay itinatanyag si 
Cristo; at sa ganito'y nagagalak ako, oo, at ako'y 
magagalak. 

Sapagka't nalalaman ko na ang kahihinatnan nito'y 
sa aking ikaliligtas, sa pamamagitan ng inyong 
pananaing at kapuspusan ng Espiritu ni Cristo, 

Ayon sa aking maningas na paghihintay at pagasa, 
na, sa anoma'y hindi ako mapapahiya, kundi sa 
buong katapangan, na gaya ng dati, gayon din naman 
ngayon, ay dadakilain si Cristo sa aking katawan, 
maging sa pamamagitan ng kabuhayan, o sa 
pamamagitan ng kamatayan. 

Sapagka't sa ganang akin ang mabuhay ay si Cristo, 
at ang mamatay ay pakinabang. 

Nguni't kung ang mabuhay sa laman ay siya kong 
palad, ito'y magiging mabungang pagpapagal, na 
aywan ko nga kung ano ang aking pipiliin. 

Sapagka't ako'y nagigipit sa magkabila, akong may 
nasang umalis at suma kay Cristo; sapagka't ito'y 
lalong mabuti: 

Gayon ma'y ang manatili sa laman ay siyang lalong 
kinakailangan dahil sa inyo. 

At sa pagkakatiwalang ito, ay aking nalalaman na 
ako'y mananatili, oo, at mananatili ako na kasama 
ninyong lahat, sa ikasusulong ninyo at ikagagalak 
sa pananampalataya; 

Upang managana ang inyong pagmamapuri kay Cristo 
Jesus sa akin sa pamamagitan ng aking pagharap na 
muli sa inyo. 

Ang inyo lamang pamumuhay ay maging karapatdapat 
sa evangelio ni Cristo: upang, maging ako ay 
dumating at kayo'y makita, o wala man sa harap 
ninyo, ay mabalitaan ko ang inyong kalagayan, na 
kayo'y matitibay sa isang espiritu, na kayo'y 
mangagkaisa ng kaluluwa na nangagsisikap sa 
pananampalataya sa evangelio; 

At sa anoman ay huwag kayong mangatakot sa mga 
kaaway: na ito sa kanila ay malinaw na tanda ng 
kapahamakan, datapuwa't tanda ng inyong 
pagkaligtas, at ito'y mula sa Dios; 

Sapagka't sa inyo'y ipinagkaloob alangalang kay 
Cristo, hindi lamang upang manampalataya sa 
kaniya, kundi upang magtiis din naman alangalang 
sa kaniya: 

Yamang taglay ninyo ang pakikipagbuno na inyong 
nakita rin sa akin, at ngayo'y nababalitaan 
ninyong taglay ko. 

Kaya nga kung mayroong anomang kasiglahan kay 
Cristo, kung mayroong anomang kaaliwan ng pagibig, 
kung mayroong anomang pakikisama ng Espiritu, kung 
mayroong anomang mahinahong awa at habag, 

Ay lubusin ninyo ang aking katuwaan, upang kayo'y 
mangagkaisa ng pagiisip, mangagtaglay ng isa ring 
pagibig, na mangagkaisa ng akala, at isa lamang 
pagiisip; 

Na huwag ninyong gawin ang anoman sa pamamagitan 
ng pagkakampikampi o sa pamamagitan ng 
pagpapalalo, kundi sa kababaan ng pagiisip, na 
ipalagay ng bawa't isa ang iba na lalong mabuti 
kay sa kaniyang sarili; 

Huwag tingnan ng bawa't isa sa inyo ang sa 
kaniyang sarili, kundi ang bawa't isa naman ay sa 
iba't iba. 

Mangagkaroon kayo sa inyo ng pagiisip, na ito'y na 
kay Cristo Jesus din naman: 

Na siya, bagama't nasa anyong Dios, ay hindi niya 
inaring isang bagay na nararapat panangnan ang 
pagkapantay niya sa Dios, 

Kundi bagkus hinubad niya ito, at naganyong 
alipin, na nakitulad sa mga tao: 

At palibhasa'y nasumpungan sa anyong tao, siya'y 
nagpakababa sa kaniyang sarili, na nagmasunurin 
hanggang sa kamatayan, oo, sa kamatayan sa krus. 

Kaya siya naman ay pinakadakila ng Dios, at siya'y 
binigyan ng pangalang lalo sa lahat ng pangalan; 

Upang sa pangalan ni Jesus ay iluhod ang lahat ng 
tuhod, ng nangasa langit, at ng nangasa ibabaw ng 
lupa, at ng nangasa ilalim ng lupa, 

At upang ipahayag ng lahat ng mga dila na si 
Jesucristo ay Panginoon, sa ikaluluwalhati ng Dios 
Ama. 

Kaya nga, mga minamahal ko, kung paano ang inyong 
laging pagsunod, na hindi lamang sa harapan ko, 
kundi bagkus pa ngayong ako'y wala, ay lubusin 
ninyo ang gawain ng inyong sariling pagkaligtas na 
may takot at panginginig; 

Sapagka't Dios ang gumagawa sa inyo maging sa 
pagnanasa at sa paggawa, ayon sa kaniyang mabuting 
kalooban. 

Gawin ninyo ang lahat ng mga bagay na walang mga 
bulungbulong at pagtatalo: 

Upang kayo'y maging walang sala at walang malay, 
mga anak ng Dios na walang dungis sa gitna ng 
isang lahing liko at masama, na sa gitna nila'y 
lumiliwanag kayong tulad sa mga ilaw sa 
sanglibutan, 

Na nagpapahayag ng salita ng kabuhayan; upang may 
ipagkapuri ako sa kaarawan ni Cristo, na hindi ako 
tumakbo nang walang kabuluhan ni nagpagal man nang 
walang kabuluhan. 

Oo, kahit ako'y maging hain sa paghahandog at 
paglilingkod ng inyong pananampalataya, ako'y 
nakikipagkatuwa, at nakikigalak sa inyong lahat: 

At sa ganyan ding paraan kayo'y nakikipagkatuwa 
naman, at nakikigalak sa akin. 

Datapuwa't inaasahan ko sa Panginoong Jesus na 
suguing madali sa inyo si Timoteo, upang ako naman 
ay mapanatag, pagkaalam ko ng inyong kalagayan. 

Sapagka't walang taong katulad ko ang pagiisip na 
magmamalasakit na totoo sa inyong kalagayan. 

Sapagka't pinagsisikapan nilang lahat ang sa 
kanilang sarili, hindi ang mga bagay ni 
Jesucristo. 

Nguni't nalalaman ninyo ang pagkasubok sa kaniya 
na gaya ng paglilingkod ng anak sa ama, ay gayon 
naglilingkod siyang kasama ko sa ikalalaganap ng 
evangelio. 

Siya nga ang aking inaasahang suguin madali, 
pagkakita ko kung ano ang mangyayari sa akin: 

Datapuwa't umaasa ako sa Panginoon, na diya'y 
makararating din naman akong madali. 

Nguni't inakala kong kailangang suguin sa inyo si 
Epafrodito, na aking kapatid at kamanggagawa, at 
kapuwa kawal at inyong sugo at katiwala sa aking 
kailangan. 

Yamang siya'y nananabik sa inyong lahat, at 
totoong siya'y namanglaw, sapagka't inyong 
nabalitaan na siya'y may-sakit: 

Katotohanan ngang nagkasakit siya na malapit na sa 
kamatayan: nguni't kinahabagan siya ng Dios; at 
hindi lamang siya kundi pati ako, upang ako'y 
huwag magkaroon ng sapinsaping kalumbayan. 

Siya nga'y sinugo kong may malaking pagpipilit, 
upang, pagkakitang muli ninyo sa kaniya, kayo'y 
mangagalak, at ako'y mabawasan ng kalumbayan. 

Tanggapin nga ninyo siya sa Panginoon ng buong 
galak; at ang gayon ay papurihan ninyo: 

Sapagka't dahil sa pagpapagal kay Cristo ay 
nalapit siya sa kamatayan, na isinasapanganib ang 
kaniyang buhay upang punan ang kakulangan sa 
inyong paglilingkod sa akin. 

Sa katapustapusan, mga kapatid ko, mangagalak kayo 
sa Panginoon. Ang pagsulat ko nga sa inyo ng mga 
gayon ding bagay, sa akin ay tunay na hindi 
nakangangalay, nguni't sa inyo'y katiwasayan. 

Magsipagingat kayo sa mga aso, magsipagingat kayo 
sa masasamang manggagawa, magsipagingat kayo sa 
mga sa pagtutuli: 

Sapagka't tayo ang pagtutuli, na nagsisisamba sa 
Espiritu ng Dios, at nangagmamapuri kay Cristo 
Jesus, at walang anomang pagkakatiwala sa laman: 

Bagama't ako'y makapagkakatiwala sa laman: na kung 
ang iba ay nagaakala na may pagkakatiwala sa 
laman, ay lalo na ako: 

Na tinuli ng ikawalong araw, mula sa lahi ng 
Israel, mula sa angkan ni Benjamin, Hebreo sa mga 
Hebreo; tungkol sa kautusan, ay Fariseo; 

Tungkol sa pagsisikap, ay manguusig sa iglesia; 
tungkol sa kabanalan na nasa kautusan, ay walang 
kapintasan. 

Gayon man ang mga bagay na sa akin ay pakinabang, 
ay inari kong kalugihan, alangalang kay Cristo. 

Oo nga, at lahat ng mga bagay ay inaari kong 
kalugihan dahil sa dakilang kagalingan ng 
pagkakilala kay Cristo Jesus na Panginoon ko: na 
alangalang sa kaniya'y tiniis ko ang kalugihan ng 
lahat ng mga bagay, at inari kong sukal lamang, 
upang tamuhin ko si Cristo, 

At ako'y masumpungan sa kaniya, na walang 
katuwirang aking sarili, sa makatuwid baga'y sa 
kautusan, kundi ang katuwirang sa pamamagitan ng 
pananampalataya kay Cristo, ang katuwiran ngang 
buhat sa Dios sa pamamagitan ng pananampalataya: 

Upang makilala ko siya, at ang kapangyarihan ng 
kaniyang pagkabuhay na maguli, at ang pakikisama 
ng kaniyang mga kahirapan, na ako'y natutulad sa 
kaniyang pagkamatay; 

Kung aking tamuhin sa anomang paraan ang 
pagkabuhay na maguli sa mga patay. 

Hindi sa ako'y nagtamo na, o ako'y nalubos na: 
kundi nagpapatuloy ako, baka sakaling maabot ko 
yaong ikinaaabot naman sa akin ni Cristo Jesus. 

Mga kapatid, hindi ko pa inaaring inabot: 
datapuwa't isang bagay ang ginagawa ko, na 
nililimot ang mga bagay na nasa likuran, at 
tinutungo ang mga bagay na hinaharap, 

Nagtutumulin ako sa hangganan sa ganting-pala ng 
dakilang pagtawag ng Dios na kay Cristo Jesus. 

Kaya nga, kung ilan tayong mga sakdal, ay magisip 
ng gayon: at kung sa anoma'y nangagkakaiba kayo ng 
iniisip ay ipahahayag naman ito sa inyo ng Dios: 

Lamang, ay magsilakad tayo ayon sa gayon ding ayos 
na ating inabot na. 

Mga kapatid, kayo'y mangagkaisang tumulad sa akin, 
at tandaan ninyo ang mga nagsisilakad ng gayon, 
ayon sa halimbawang nakikita ninyo sa akin. 

Sapagka't marami ang mga nagsisilakad, na siyang 
madalas na aking sinabi sa inyo, at ngayo'y 
sinasabi ko sa inyo na may pagiyak, na sila ang 
mga kaaway ng krus ni Cristo: 

Na ang kanilang kahihinatnan ay ang kapahamakan, 
na ang kanilang dios ay ang tiyan, at ang kanilang 
kapurihan ay nasa kanilang kahihiyan, na nagiisip 
ng mga bagay na ukol sa lupa. 

Sapagka't ang ating pagkamamamayan ay nasa langit; 
mula doon ay hinihintay naman natin ang 
Tagapagligtas, ang Panginoong Jesucristo: 

Na siyang magbabago ng katawan ng ating 
pagkamababa, upang maging katulad ng katawan ng 
kaniyang kaluwalhatian, ayon sa paggawa na 
maipagpapasuko niya sa lahat ng mga bagay sa 
kaniya. 

Kaya nga, mga kapatid kong minamahal at 
pinananabikan, aking katuwaan at putong, 
magsitibay nga kayo sa Panginoon, mga minamahal 
ko. 

Ipinamamanhik ko kay Euodias, at ipinamamanhik ko 
kay Sintique, na mangagkaisa ng pagiisip sa 
Panginoon. 

Oo, ipinamamanhik ko rin naman sa iyo, tapat na 
kasama sa pagtulong, na iyong tulungan ang mga 
babaing ito, sapagka't sila'y nangagpagal na 
kasama ko sa evangelio, at kasama rin naman ni 
Clemente, at ng ibang aking mga kamanggagawa, na 
ang kanilang pangalan ay nangasa aklat ng buhay. 

Mangagalak kayong lagi sa Panginoon: muli kong 
sasabihin, Mangagalak kayo. 

Makilala nawa ang inyong kahinhinan ng lahat ng 
mga tao. Ang Panginoon ay malapit na. 

Huwag kayong mangabalisa sa anomang bagay; kundi 
sa lahat ng mga bagay sa pamamagitan ng panalangin 
at daing na may pagpapasalamat ay ipakilala ninyo 
ang inyong mga kahilingan sa Dios. 

At ang kapayapaan ng Dios, na di masayod ng 
pagiisip, ay magiingat ng inyong mga puso at ng 
inyong mga pagiisip kay Cristo Jesus. 

Katapustapusan, mga kapatid, anomang bagay na 
katotohanan, anomang bagay na kagalanggalang, 
anomang bagay na matuwid, anomang bagay na 
malinis, anomang bagay na kaibigibig, anomang 
bagay na mabuting ulat; kung may anomang 
kagalingan, at kung may anomang kapurihan, ay 
isipin ninyo ang mga bagay na ito. 

Ang mga bagay na inyong natutuhan at tinanggap at 
narinig at nakita sa akin, ang mga bagay na ito 
ang gawin ninyo: at ang Dios ng kapayapaan ay sasa 
inyo. 

Datapuwa't ako'y totoong nagagalak sa Panginoon, 
na ngayon sa kahulihulihan ay inyong binuhay ang 
inyong pagmamalasakit sa akin; na dito'y 
katotohanang nangagkaroon kayo ng malasakit, 
nguni't kayo'y nagkulang ng mabuting pagkakataon. 

Hindi sa sinasabi ko ang tungkol sa kailangan: 
sapagka't aking natutuhan ang masiyahan sa anomang 
kalagayang aking kinaroroonan. 

Marunong akong magpakababa, at marunong naman 
akong magpakasagana: sa bawa't bagay at sa lahat 
ng bagay ay natutuhan ko ang lihim maging sa 
kabusugan, at maging sa kagutuman, at maging sa 
kasaganaan at maging sa kasalatan. 

Lahat ng mga bagay ay aking magagawa doon sa 
nagpapalakas sa akin. 

Gayon man ay mabuti ang inyong ginawa na kayo'y 
nakiramay sa aking kapighatian. 

At kayo mga taga Filipos, nalalaman naman ninyo, 
na nang pasimulan ang evangelio, nang ako'y umalis 
sa Macedonia, alin mang iglesia ay walang 
nakipagkaisa sa akin sa pagkakaloob at pagtanggap 
kundi kayo lamang; 

Sapagka't sa Tesalonica ay nagpadala kayong minsan 
at muli para sa aking kailangan. 

Hindi sa ako'y naghahanap ng kaloob; kundi 
hinahanap ko ang bunga na dumadami sa ganang inyo. 

Datapuwa't mayroon ako ng lahat ng bagay, at 
sumasagana: ako'y busog, palibhasa'y tumanggap kay 
Epafrodito ng mga bagay na galing sa inyo, na 
isang samyo ng masarap na amoy, isang handog na 
kaayaaya, na lubhang nakalulugod sa Dios. 

At pupunan ng aking Dios ang bawa't kailangan 
ninyo ayon sa kaniyang mga kayamanan sa 
kaluwalhatian kay Cristo Jesus. 

Ngayon nawa'y suma ating Dios at Ama ang 
kaluwalhatian magpakailan man. Siya nawa. 

Batiin ninyo ang bawa't banal kay Cristo Jesus. 
Binabati kayo ng mga kapatid na kasama ko. 

Binabati kayo ng lahat ng mga banal, lalong lalo 
na ng mga kasangbahay ni Cesar. 

Ang biyaya ng Panginoong Jesucristo ay sumainyo 
nawang espiritu. 

Si Pablo, na apostol ni Jesucristo sa pamamagitan 
ng kalooban ng Dios, at ang kapatid nating si 
Timoteo, 

Sa mga banal at tapat na mga kapatid kay Cristo, 
na nangasa sa Colosas: Sumainyo nawa ang biyaya at 
kapayapaang mula sa Dios na ating Ama. 

Nagpapasalamat kami sa Dios, na Ama ng ating 
Panginoong Jesucristo, na kayo'y laging 
idinadalangin, 

Nang nabalitaan namin ng inyong pananampalataya 
kay Cristo Jesus, at ang pagibig ninyo sa lahat ng 
mga banal, 

Dahil sa pagasa na natataan para sa inyo sa 
langit, na nang una ay inyong narinig sa salita ng 
katotohanan ng evangelio, 

Na ito'y dumating sa inyo; gayon din naman kung 
paano sa buong sanglibutan na namumunga at 
lumalaganap, gaya rin naman sa inyo, mula nang 
araw na inyong marinig at maalaman ang biyaya ng 
Dios sa katotohanan; 

Ayon sa inyong natutuhan kay Epafras na aming 
minamahal na kasamang lingkod, na isang tapat na 
ministro ni Cristo, sa ganang atin; 

Na siya rin namang sa amin ay nagbalita ng inyong 
pagibig sa Espiritu. 

Dahil dito'y kami naman, mula nang araw na aming 
marinig ito, ay hindi kami nagsisitigil ng 
pananalangin at ng paghingi na patungkol sa inyo, 
upang kayo'y puspusin ng kaalaman ng kaniyang 
kalooban, sa buong karunungan at pagkaunawa ayon 
sa espiritu, 

Upang kayo'y magsilakad ng nararapat sa Panginoon, 
sa buong ikalulugod niya, at magsipamunga sa 
bawa't gawang mabuti, at magsilago sa kaalaman ng 
Dios; 

Na kayo'y palakasin ng buong kapangyarihan, ayon 
sa kalakasan ng kaniyang kaluwalhatian, sa buong 
pagtitiis at pagpapahinuhod na may galak; 

Na nagpapasalamat sa Ama, na nagpaging dapat sa 
atin upang makabahagi sa mana ng mga banal sa 
kaliwanagan; 

Na siyang nagligtas sa atin sa kapangyarihan ng 
kadiliman, at naglipat sa atin sa kaharian ng Anak 
ng kaniyang pagibig; 

Na siyang kinaroroonan ng ating katubusan, na 
siyang kapatawaran ng ating mga kasalanan: 

Na siya ang larawan ng Dios na di nakikita, ang 
panganay ng lahat ng mga nilalang; 

Sapagka't sa kaniya nilalang ang lahat na mga 
bagay, sa sangkalangitan at sa sangkalupaan, na 
mga bagay na nakikita at ang mga bagay na di 
nakikita, maging mga luklukan o mga pagsakop o mga 
pamunuan o mga kapangyarihan; lahat ng mga bagay 
ay nilalang sa pamamagitan niya at ukol sa kaniya; 

At siya'y una sa lahat ng mga bagay, at ang lahat 
ng mga bagay ay nangabubuhay dahil sa kaniya. 

At siya ang ulo ng katawan, sa makatuwid baga'y ng 
iglesia; na siya ang pasimula, ang panganay sa mga 
patay; upang sa lahat ng mga bagay, ay magkaroon 
siya ng kadakilaan. 

Sapagka't minagaling ng Ama na ang buong 
kapuspusan ay manahanan sa kaniya; 

At sa pamamagitan niya ay pakipagkasunduin sa 
kaniya ang lahat ng mga bagay, na pinapayapa niya 
sa pamamagitan ng dugo ng kaniyang krus; sa 
pamamagitan niya, sinasabi ko, maging mga bagay sa 
kalupaan, o mga bagay sa sangkalangitan. 

At kayo, nang nakaraang panahon ay nangahihiwalay 
at mga kaaway sa inyong pagiisip sa inyong mga 
gawang masasama. 

Gayon ma'y pinakipagkasundo niya ngayon sa katawan 
ng kaniyang laman, sa pamamagitan ng kamatayan, 
upang kayo'y iharap na mga banal at walang dungis 
at walang kapintasan sa harapan niya: 

Kung tunay na kayo'y mamamalagi sa 
pananampalataya, na nababaon at matitibay, at di 
makilos sa pagasa sa evangelio na inyong narinig, 
na ipinangaral sa lahat ng mga nilalang sa silong 
ng langit; na dito akong si Pablo ay ginawang 
ministro. 

Ngayo'y nagagalak ako sa aking mga hirap dahil sa 
inyo, at aking pinupunan sa akin ang kakulangan ng 
mga hirap ni Cristo sa aking laman dahil sa 
kaniyang katawan, na siyang iglesia; 

Na ako'y ginawang ministro nito, ayon sa 
pamamahala na mula sa Dios na ibinigay sa akin 
para sa inyo upang maipahayag ang salita ng Dios, 

Maging ang hiwaga na inilihim sa lahat ng panahon 
at lahi: datapuwa't ngayo'y ipinahayag sa kaniyang 
mga banal, 

Na sa kanila'y minagaling ng Dios na ipakilala 
kung ano ang mga kayamanan ng kaluwalhatian ng 
hiwagang ito sa gitna ng mga Gentil, na ito'y si 
Cristo na nasa inyo, na pagasa ninyo sa 
kaluwalhatian: 

Na siya naming inihahayag, na pinaaalalahanan ang 
bawa't tao at tinuturuan ang bawa't tao, sa buong 
karunungan, upang maiharap naming sakdal kay 
Cristo ang bawa't tao; 

Na dahil dito'y nagpapagal din naman ako, na 
nagpipilit ayon sa kaniyang paggawa, na siyang sa 
akin ay gumagawa na may kapangyarihan. 

Sapagka't ibig ko na inyong maalaman kung gaano 
kalaki ang aking pagpipilit dahil sa inyo, at sa 
nangasa Laodicea, at sa lahat na hindi nakakita ng 
mukha ko sa laman; 

Upang mangaaliw ang kanilang mga puso, sa kanilang 
pagkakalakip sa pagibig, at sa lahat ng mga 
kayamanan ng lubos na katiwasayan ng pagkaunawa, 
upang makilala nila ang hiwaga ng Dios, sa 
makatuwid baga'y si Cristo, 

Na siyang kinatataguan ng lahat ng mga kayamanan 
ng karunungan at ng kaalaman. 

Ito'y sinasabi ko, upang huwag kayong madaya ng 
sinoman sa mga pananalitang kaakitakit. 

Sapagka't bagaman sa laman ako'y wala sa harap, 
gayon ma'y nasa inyo ako sa espiritu, na nagagalak 
at nakikita ko ang inyong ayos, at ang katibayan 
ng inyong pananampalataya kay Cristo. 

Kung paano nga na inyong tinanggap si Cristo Jesus 
na Panginoon, ay magsilakad kayong gayon sa 
kaniya, 

Na nangauugat at nangatatayo sa kaniya, at matibay 
sa inyong pananampalataya, gaya ng pagkaturo sa 
inyo, na sumasagana sa pagpapasalamat. 

Kayo'y magsipagingat, baka sa inyo'y may bumihag 
sa pamamagitan ng kaniyang pilosopia at walang 
kabuluhang pagdaraya, ayon sa sali't saling sabi 
ng mga tao, ayon sa mga pasimulang aral ng 
sanglibutan, at di ayon kay Cristo: 

Sapagka't sa kaniya'y nananahan ang buong 
kapuspusan ng pagka Dios sa kahayagan ayon sa 
laman, 

At sa kaniya kayo'y napuspus na siyang pangulo ng 
lahat na pamunuan at kapangyarihan: 

Na sa kaniya ay tinuli rin naman kayo ng 
pagtutuling hindi gawa ng mga kamay, sa pagkahubad 
ng katawang laman, sa pagtutuli ni Cristo; 

Na nangalibing na kalakip niya sa bautismo, na 
kayo nama'y muling binuhay na kalakip niya, sa 
pamamagitan ng pananampalataya sa pagawa ng Dios, 
na muling bumangon sa kaniya sa mga patay. 

At nang kayo'y mga patay dahil sa inyong mga 
kasalanan, at sa di pagtutuli ng inyong laman ay 
kaniyang binuhay kayo na kalakip niya, na 
ipinatawad sa atin ang ating lahat na mga 
kasalanan: 

Na pinawi ang usapang nasusulat sa mga 
palatuntunan laban sa atin, na hindi naayon sa 
atin: at ito'y kaniyang inalis, na ipinako sa 
krus; 

Pagkasamsam sa mga pamunuan at sa mga 
kapangyarihan sila'y mga inilagay niya sa hayag na 
kahihiyan, na nagtatagumpay siya sa kanila sa 
bagay na ito. 

Sinoman nga ay huwag humatol sa inyo tungkol sa 
pagkain, o sa paginom, o tungkol sa kapistahan, o 
bagong buwan o araw ng sabbath: 

Na isang anino ng mga bagay na magsisidating: 
nguni't ang katawan ay kay Cristo. 

Sinoman ay huwag manakawan ng ganting-pala sa inyo 
sa pamamagitan ng kusang pagpapakababa at pagsamba 
sa mga anghel, na nananatili sa mga bagay na 
kaniyang nakita, na nagpapalalo ng walang 
kabuluhan sa pamamagitan ng kaniyang akalang ukol 
sa laman, 

At hindi nangangapit sa Ulo, na sa kaniya'y ang 
buong katawan, na inaalalayan at nakalakip sa 
pamamagitan ng mga kasukasuan at mga litid, ay 
lumalago ng paglagong mula sa Dios. 

Kung kayo'y nangamatay na kalakip ni Cristo mula 
sa mga pasimulang aral ng sanglibutan, bakit, na 
waring kayo'y nangabubuhay pa sa sanglibutan, 
kayo'y nangapasasakop sa mga palatuntunan, 

Gaya ng: Huwag dumampot, ni huwag lumasap, ni 
huwag humipo; 

(Ang lahat ng mga bagay na ito ay mangasisira sa 
paggamit), ayon sa mga utos at mga aral ng mga 
tao? 

Ang mga bagay na iya'y katotohanang mayroong anyo 
ng karunungan sa pagsambang kusa, at sa 
pagpapakababa, at sa pagpapakahirap sa katawan; 
nguni't walang anomang kabuluhan laban sa 
ikalalayaw ng laman. 

Kung kayo nga'y muling binuhay na kalakip ni 
Cristo, ay hanapin ninyo ang mga bagay na nangasa 
itaas, na kinaroroonan ni Cristo, na nakaupo sa 
kanan ng Dios. 

Ilagak ninyo ang inyong pagiisip sa mga bagay na 
nangasa itaas, huwag sa mga bagay na nangasa 
ibabaw ng lupa. 

Sapagka't kayo'y nangamatay na, at ang inyong 
buhay ay natatagong kasama ni Cristo sa Dios. 

Pagka si Cristo na ating buhay ay mahayag, ay 
mahahayag nga rin kayo na kasama niya sa 
kaluwalhatian. 

Patayin nga ninyo ang inyong mga sangkap ng 
katawang nangasa ibabaw ng lupa, pakikiapid, 
karumihan, masamang pita, masasamang nasa, at 
kasakiman, na iya'y pagsamba sa mga diosdiosan; 

Na dahil sa mga bagay na iyan ay dumarating ang 
kagalitan ng Dios sa mga anak ng pagsuway: 

Na inyo ring nilakaran nang una, nang kayo'y 
nangabubuhay pa sa mga bagay na ito; 

Datapuwa't ngayon ay inyo namang layuan ang lahat 
ng mga ito: galit, kapootan, paghihinala, 
panunungayaw, mga salitang kahalay-halay na mula 
sa inyong bibig: 

Huwag kayong mangagbubulaan sa isa't isa; yamang 
hinubad na ninyo ang datihang pagkatao pati ng 
kaniyang mga gawa, 

At kayo'y nangagbihis ng bagong pagkatao, na 
nagbabago sa kaalaman ayon sa larawan niyaong 
lumalang sa kaniya: 

Doo'y hindi maaaring magkaroon ng Griego at ng 
Judio, ng pagtutuli at ng di pagtutuli, ng 
barbaro, ng Scita, ng alipin, ng laya; kundi si 
Cristo ang lahat, at sa lahat. 

Mangagbihis nga kayo gaya ng mga hinirang ng Dios, 
na mga banal at minamahal, ng isang pusong 
mahabagin, ng kagandahangloob, ng kababaan, ng 
kaamuan, ng pagpapahinuhod: 

Mangagtiisan kayo sa isa't isa, at mangagpatawaran 
kayo sa isa't isa, kung ang sinoman ay may sumbong 
laban sa kanino man; na kung paanong pinatawad 
kayo ng Panginoon, ay gayon din naman ang inyong 
gawin: 

At sa ibabaw ng lahat ng mga bagay na ito ay 
mangagbihis kayo ng pagibig na siyang tali ng 
kasakdalan. 

At maghari sa inyong puso ang kapayapaan ni 
Cristo, na diya'y tinawag din naman kayo sa isang 
katawan; at kayo'y maging mapagpasalamat. 

Manahanan nawang sagana sa inyo ang salita ni 
Cristo; ayon sa buong karunungan, kayo'y 
mangagturuan at mangagpaalalahanan sa isa't isa sa 
pamamagitan ng mga salmo at ng mga himno at mga 
awit na ukol sa espiritu, na magsiawit kayong may 
biyaya sa inyong puso sa Dios. 

At anomang inyong ginagawa, sa salita, o sa gawa, 
gawin ninyong lahat sa pangalan ng Panginoong 
Jesus, na nagpapasalamat kayo sa Dios sa 
pamamagitan niya. 

Mga babae, pasakop kayo sa inyo-inyong asawa, gaya 
ng nararapat sa Panginoon. 

Mga lalake, ibigin ninyo ang inyo-inyong asawa, at 
huwag kayong maging mapait sa kanila. 

Mga anak, magsitalima kayo sa inyong magulang sa 
lahat ng mga bagay, sapagka't ito'y totoong 
nakalulugod sa Panginoon. 

Mga ama, huwag ninyong ipamungkahi sa galit ang 
inyong mga anak, upang huwag manghina ang loob 
nila. 

Mga alipin, magsitalima kayo sa lahat ng mga bagay 
sa mga yaong ayon sa laman ay inyong mga 
panginoon: hindi ang paglilingkod sa paningin, na 
gaya ng pagbibigay lugod sa mga tao, kundi sa 
katapatan ng puso, na mangatakot sa Panginoon: 

Anomang inyong ginagawa, ay inyong gawin ng buong 
puso, na gaya ng sa Panginoon, at hindi sa mga 
tao; 

Yamang inyong nalalaman na sa Panginoon ay 
tatanggapin ninyo ang ganting mana; sapagka't 
naglilingkod kayo sa Panginoong Jesucristo. 

Sapagka't ang gumagawa ng masama ay tatanggap ng 
ayon sa masama na kaniyang ginawa; at walang 
itinatanging mga tao. 

Mga panginoon, gawin ninyo sa inyong mga alipin 
ang matuwid, at katampatan; yamang nalalaman ninyo 
na kayo naman ay mayroong ding isang Panginoon sa 
langit. 

Manatili kayong palagi sa pananalangin, na kayo'y 
mangagpuyat na may pagpapasalamat; 

Na tuloy idalangin din ninyo kami, na buksan sa 
amin ng Dios ang pinto sa salita, upang aming 
salitain ang hiwaga ni Cristo, na dahil din dito'y 
may mga tanikala ako; 

Upang ito'y aking maihayag, gaya ng aking 
nararapat na salitain. 

Magsilakad kayo na may karunungan sa nangasa 
labas, na inyong samantalahin ang panahon. 

Ang inyong pananalita nawa'y laging may biyaya, na 
magkalasang asin, upang inyong maalaman kung ano 
ang nararapat ninyong isagot sa bawa't isa. 

Ang lahat na mga bagay ukol sa akin ay 
ipatatalastas sa inyo ni Tiquico, na minamahal na 
kapatid at tapat na ministro, at kasamang lingkod 
sa Panginoon: 

Na siyang aking sinugo sa inyo sa bagay na ito, 
upang maalaman ninyo ang aming kalagayan, at upang 
kaniyang aliwin ang inyong mga puso; 

Na kasama ni Onesimo, tapat at minamahal na 
kapatid, na siya'y isa sa inyo. Sila ang 
magpapatalastas sa inyo ng lahat ng mga bagay na 
nangyayari dini. 

Binabati kayo ni Aristarco na kasama ko sa 
bilangguan, at ni Marcos na pinsan ni Bernabe 
(tungkol sa kaniya'y tinanggap na ninyo ang mga 
utos: kung paririyan siya sa inyo, ay inyong 
tanggapin), 

At si Jesus na tinatawag na Justo, na pawang sa 
pagtutuli: ang mga ito lamang ang aking 
kamanggagawa sa kaharian ng Dios, mga taong naging 
kaaliwan ko. 

Binabati kayo ni Epafras, na isa sa inyo, na 
lingkod ni Cristo Jesus, na siyang laging 
nagsisikap dahil sa inyo sa kaniyang pananalangin, 
upang kayo'y magsitatag na mga sakdal at lubos na 
tiwasay sa lahat na kalooban ng Dios. 

Sapagka't siya'y binibigyan kong patotoo na siya'y 
totoong nagpapagal sa inyo, at sa nangasa 
Laodicea, at sa nangasa Hierapolis. 

Binabati kayo ni Lucas, ang minamahal na 
manggagamot, at ni Demas. 

Batiin ninyo ang mga kapatid na nangasa Laodicea, 
at si Nimfas, at ang iglesiang nasa kanilang 
bahay. 

At pagkabasa ng sulat na ito sa inyo, ay ipabasa 
naman ninyo sa iglesia ng mga taga Laodicea; at 
basahin naman ninyo ang sulat na mula sa Laodicea. 

At sabihin ninyo kay Arquipo, Ingatan mong tuparin 
ang ministerio na tinanggap mo sa Panginoon. 

Ang bating sinulat ng aking sariling kamay, akong 
si Pablo. Alalahanin ninyo ang aking mga tanikala. 
Ang biyaya'y sumasainyo nawa. 

Si Pablo, at si Silvano, at si Timoteo, sa iglesia 
ng mga taga Tesalonica sa Dios Ama at sa 
Panginoong Jesucristo: Sumainyo nawa ang biyaya at 
kapayapaan. 

Nangagpapasalamat kaming lagi sa Dios dahil sa 
inyong lahat, na aming binabanggit kayo sa aming 
mga panalangin; 

Na aming inaalaalang walang patid sa harapan ng 
ating Dios at Ama, ang inyong gawa sa 
pananampalataya at pagpapagal sa pagibig at 
pagtitiis sa pagasa sa ating Panginoong 
Jesucristo; 

Yamang aming nalalaman, mga kapatid na minamahal 
ng Dios, ang pagkahirang sa inyo, 

Kung paanong ang aming evangelio ay hindi dumating 
sa inyo sa salita lamang, kundi sa kapangyarihan 
din naman, at sa Espiritu Santo, at sa lubos na 
katiwasayan; na gaya ng inyong nalalaman kung 
anong pagkatao namin ang aming ipinakita sa inyo 
dahil sa inyo. 

At kayo'y nagsitulad sa amin, at sa Panginoon, 
nang inyong tanggapin ang salita sa malaking 
kapighatian, na may katuwaan sa Espiritu Santo; 

Ano pa't kayo'y naging uliran ng lahat ng 
nangananampalatayang nangasa Macedonia at nangasa 
Acaya. 

Sapagka't mula sa inyo'y nabansag ang salita ng 
Panginoon, hindi lamang sa Macedonia at Acaya, 
kundi sa lahat ng mga dako ay natanyag ang inyong 
pananampalataya sa Dios; ano pa't kami ay wala 
nang kailangang magsabi pa ng anoman. 

Sapagka't sila rin ang nangagbalita tungkol sa 
amin kung paanong nangakapasok kami sa inyo; at 
kung paanong nangagbalik kayo sa Dios mula sa mga 
diosdiosan, upang mangaglingkod sa Dios na buhay 
at tunay, 

At upang hintayin ang kaniyang Anak na mula sa 
langit, na kaniyang ibinangon sa mga patay, si 
Jesus nga na nagligtas sa atin mula sa galit na 
darating. 

Kaya nga nalalaman ninyo rin, mga kapatid, na ang 
aming pagkapasok sa inyo, ay hindi nawalan ng 
kabuluhan: 

Kundi palibhasa'y nagsipagbata kami nang una at 
inalipusta, gaya ng inyong nalalaman, sa Filipos, 
ay nangagkaroon kami ng kalakasan ng loob dahil sa 
ating Dios upang salitain sa inyo ang evangelio ng 
Dios sa gitna ng maraming kaligaligan. 

Sapagka't ang aming iniaaral ay hindi sa kamalian, 
ni sa karumihan, ni sa pagdaraya. 

Kundi kung paanong kami'y minarapat ng Dios upang 
pagkatiwalaan kami ng evangelio, ay gayon namin 
sinasalita; hindi gaya ng nangagbibigay lugod sa 
mga tao, kundi sa Dios na sumusubok ng aming mga 
puso. 

Sapagka't hindi kami nasusumpungang nagsisigamit 
kailan man ng mga salitang paimbabaw, gaya ng 
nalalaman ninyo, ni ng balabal man ng kasakiman, 
saksi ang Dios; 

Ni nagsihanap man sa mga tao ng kapurihan, ni sa 
inyo man, ni sa mga iba man, nang maaaring 
magsigamit kami ng kapamahalaan gaya ng mga 
apostol ni Cristo. 

Kundi kami ay nangagpapakalumanay sa gitna ninyo, 
na gaya ng isang sisiwa pagka inaamoamo ang 
kaniyang sariling mga anak: 

Gayon din kami, palibhasa'y may magiliw na pagibig 
sa inyo, ay kinalugdan naming kayo'y bahaginan, 
hindi lamang ng evangelio ng Dios, kundi naman ng 
aming sariling mga kaluluwa, sapagka't kayo'y 
naging lalong mahal sa amin. 

Sapagka't inaalaala ninyo, mga kapatid, ang aming 
pagpapagal at pagdaramdam: amin ngang ipinangaral 
ang evangelio ng Dios na kami ay gumagawa gabi't 
araw, upang huwag kaming maging isang pasanin sa 
kanino man sa inyo. 

Kayo'y mga saksi, at ang Dios man, kung gaanong 
pagkabanal at pagkamatuwid at pagkawalang 
kapintasan ang inugali namin sa inyong 
nagsisisampalataya: 

Gaya ng inyong nalalaman kung ano ang inugali 
namin sa bawa't isa sa inyo, na gaya ng isang ama 
sa kaniyang sariling mga anak, na kayo'y 
inaaralan, at pinalalakas ang loob ninyo, at 
nagpapatotoo, 

Upang kayo'y magsilakad ng nararapat sa Dios, na 
siyang tumawag sa inyo sa kaniyang sariling 
kaharian at kaluwalhatian. 

At dahil naman dito kami ay nangagpapasalamat na 
walang patid sa Dios, na nang inyong tanggapin sa 
amin ang salita na ipinangaral, sa makatuwid 
baga'y ang salita ng Dios, ay inyong tinanggap na 
hindi gaya ng salita ng mga tao, kundi, ayon sa 
katotohanan, na salita ng Dios, na gumagawa naman 
sa inyo na nagsisisampalataya. 

Sapagka't kayo, mga kapatid, ay nagsitulad sa mga 
iglesia ng Dios na nasa Judea kay Cristo Jesus: 
sapagka't nagsipagbata naman kayo sa inyong 
sariling mga kababayan, gaya naman nila sa mga 
Judio; 

Na nagsipatay sa Panginoong Jesus, at gayon din sa 
mga propeta, at kami ay kanilang pinalayas, at di 
nangagbibigay lugod sa Dios, at laban sa lahat ng 
mga tao; 

Na pinagbabawalan kaming makipagusap sa mga Gentil 
upang mangaligtas ang mga ito; upang kanilang 
paramihing lagi ang kanilang mga kasalanan: 
nguni't dumating sa kanila ang kagalitan, hanggang 
sa katapusan. 

Nguni't kami, mga kapatid, na nangahiwalay sa 
inyong sangdaling panahon, sa katawan hindi sa 
puso, ay nangagsisikap na lubha, upang makita ang 
inyong mukha na may dakilang pagnanais: 

Sapagka't nangagnasa kaming pumariyan sa inyo, 
akong si Pablo, na minsan at muli; at hinadlangan 
kami ni Satanas. 

Sapagka't ano ang aming pagasa, o katuwaan, o 
putong, na ipinagmamapuri? Hindi baga kayo rin sa 
harapan ng ating Panginoong Jesucristo sa kaniyang 
pagparito? 

Sapagka't kayo ang aming kaluwalhatian at aming 
katuwaan. 

Kaya't nang hindi na kami mangakatiis, ay 
minagaling naming maiwang nangagiisa sa Atenas; 

At aming sinugo si Timoteo, na aming kapatid at 
ministro ng Dios sa evangelio ni Cristo, upang 
kayo'y kaniyang patibayin at aliwin, tungkol sa 
inyong pananampalataya; 

Upang ang sinoma'y huwag mabagabag sa pamamagitan 
ng mga kapighatiang ito; sapagka't kayo rin ang 
nangakaaalam na itinalaga kami sa bagay na ito. 

Sapagka't sa katotohanan, nang kami ay kasama 
ninyo ay aming sinabi nang una sa inyo na kami ay 
mangagbabata ng kapighatian; gaya nga na nangyari, 
at nalalaman ninyo. 

Dahil dito naman, nang hindi ko na matiis pa, 
ako'y nagsugo upang matalastas ko ang inyong 
pananampalataya, baka sa anomang paraan kayo'y 
nangatukso ng manunukso, at ang aming pagpapagal 
ay mawalan ng kabuluhan. 

Datapuwa't nang si Timoteo ay dumating sa amin 
ngayon na buhat sa inyo, at nagdala sa amin ng 
mabubuting balita tungkol sa inyong 
pananampalataya at pagibig, at laging kami'y 
inaalaalang mabuti ninyo, na ninanasang makita 
kami na gaya naman namin sa inyo; 

Dahil dito'y nangaaliw kami, mga kapatid, tungkol 
sa inyo sa pamamagitan ng inyong pananampalataya 
sa lahat naming kagipitan at kapighatian: 

Sapagka't ngayon ay nangabubuhay kami, kung kayo'y 
nangamamalaging matibay sa Panginoon. 

Sapagka't ano ngang pagpapasalamat ang aming 
muling maibibigay sa Dios dahil sa inyo, dahil sa 
buong kagalakan na aming ikinagalak dahil sa inyo 
sa harapan ng aming Dios; 

Gabi't araw ay idinadalangin naming buong ningas 
na aming makita ang inyong mukha, at aming malubos 
ang inyong pananampalataya. 

Ngayo'y patnugutan nawa ng atin ding Dios at Ama, 
at ng ating Panginoong Jesus, ang aming 
paglalakbay sa inyo: 

At kayo'y palaguin at pasaganain ng Panginoon sa 
pagibig sa isa't isa, at sa lahat ng mga tao, na 
gaya naman ng amin sa inyo; 

Upang patibayin niya ang inyong mga puso, na 
walang maipipintas sa kabanalan sa harapan ng 
ating Dios at Ama, sa pagparito ng ating 
Panginoong Jesus na kasama ang kaniyang lahat na 
mga banal. 

Katapustapusan nga, mga kapatid, kayo'y aming 
pinamamanhikan at inaaralan sa Panginoong Jesus, 
na, ayon sa tinanggap ninyo sa amin, na kung 
paanong kayo'y dapat magsilakad at mangagbigay 
lugod sa Dios, na gaya ng inyong paglakad, upang 
kayo'y magsipanagana ng higit at higit. 

Sapagka't talastas ninyo kung anong mga tagubilin 
ang ibinigay namin sa inyo sa pamamagitan ng 
Panginoong Jesus. 

Sapagka't ito ang kalooban ng Dios, sa makatuwid 
baga'y ang inyong pagpapakabanal, na kayo'y 
magsiilag sa pakikiapid; 

Na ang bawa't isa sa inyo'y makaalam na maging 
mapagpigil sa kaniyang sariling katawan sa 
pagpapakabanal at kapurihan, 

Hindi sa pita ng kahalayan, na gaya ng mga Gentil 
na hindi nangakakakilala sa Dios; 

Na sinoma'y huwag lumapastangan at magdaya sa 
kaniyang kapatid sa bagay na ito: sapagka't ang 
Panginoon ay mapaghiganti sa lahat ng mga bagay na 
ito, na gaya naman ng aming ipinatalastas nang una 
na sa inyo at pinatotohanan. 

Sapagka't tayo'y tinawag ng Dios hindi sa 
ikarurumi, kundi sa pagpapakabanal. 

Kaya't ang nagtatakuwil, hindi ang tao ang 
itinatakuwil, kundi ang Dios, na nagbibigay sa 
inyo ng kaniyang Espiritu Santo. 

Datapuwa't tungkol sa pagiibigang kapatid ay hindi 
ninyo kailangan na kayo'y sulatan ng sinoman: 
sapagka't kayo rin ay tinuruan ng Dios na 
mangagibigan kayo sa isa't isa; 

Sapagka't katotohanang ginagawa ninyo ang gayon sa 
lahat ng kapatid na nangasa buong Macedonia. 
Nguni't aming iniaaral sa inyo, mga kapatid, na 
kayo'y lalo't lalong magsipanagana. 

At pagaralan ninyong maging matahimik, at gawin 
ang inyong sariling gawain, at kayo'y mangagpagal 
ng inyong sariling mga kamay, na gaya ng aming 
ipinagbilin sa inyo; 

Upang kayo'y magsilakad ng nararapat sa nangasa 
labas, at huwag kayong maging mapagkailangan. 

Nguni't hindi namin ibig na kayo'y di makaalam, 
mga kapatid, tungkol sa nangatutulog; upang kayo'y 
huwag mangalumbay, na gaya ng mga iba, na walang 
pagasa. 

Sapagka't kung tayo'y nagsisisampalatayang si 
Jesus ay namatay at nabuhay na maguli, ay gayon 
din naman ang nangatutulog kay Jesus ay dadalhin 
ng Dios na kasama niya. 

Sapagka't ito'y sinasabi namin sa inyo sa salita 
ng Panginoon, na tayong nangabubuhay, na 
nangatitira hanggang sa pagparito ng Panginoon, ay 
hindi tayo mangauuna sa anomang paraan sa 
nangatutulog. 

Sapagka't ang Panginoon din ang bababang mula sa 
langit, na may isang sigaw, may tinig ng 
arkanghel, at may pakakak ng Dios: at ang 
nangamatay kay Cristo ay unang mangabubuhay na 
maguli; 

Kung magkagayon, tayong nangabubuhay, na 
nangatitira, ay aagawing kasama nila sa mga 
alapaap, upang salubungin ang Panginoon sa hangin: 
at sa ganito'y sasa Panginoon tayo magpakailan 
man. 

Kaya't mangagaliwan kayo sa isa't isa ng mga 
salitang ito. 

Datapuwa't tungkol sa mga kapanahunan at mga 
bahagi ng panahon, mga kapatid, hindi ninyo 
kailangan na isulat ko pa sa inyo ang anoman. 

Sapagka't kayo rin ang mga lubos na nangakakaalam, 
na ang pagdating ng kaarawan ng Panginoon ay gaya 
ng magnanakaw sa gabi. 

Pagka sinasabi ng mga tao, Kapayapaan at 
katiwasayan, kung magkagayo'y darating sa kanila 
ang biglang pagkawasak, na gaya ng pagdaramdam, sa 
panganganak ng babaing nagdadalang-tao; at sila'y 
hindi mangakatatanan sa anomang paraan. 

Nguni't kayo, mga kapatid, ay wala sa kadiliman, 
upang sa araw na yaon ay masubukan kayong gaya ng 
magnanakaw: 

Sapagka't kayong lahat ay pawang mga anak ng 
kaliwanagan, at mga anak ng araw: tayo'y hindi ng 
gabi, ni ng kadiliman man; 

Huwag nga tayong mangatulog, gaya ng mga iba, 
kundi tayo'y mangagpuyat at mangagpigil. 

Sapagka't ang nangatutulog ay nangatutulog sa 
gabi; at ang nangaglalasing ay nangaglalasing sa 
gabi. 

Datapuwa't palibhasa'y mga anak tayo ng araw, 
mangagpigil tayo, na isuot ang baluti ng 
pananampalataya at ng pagibig; at ang maging 
turbante ay ang pagasa ng kaligtasan. 

Sapagka't tayo'y hindi itinalaga ng Dios sa galit, 
kundi sa pagtatamo ng pagkaligtas sa pamamagitan 
ng ating Panginoong Jesucristo, 

Na namatay dahil sa atin, upang tayo, sa gising o 
tulog man, ay mangabuhay tayong kasama niya. 

Dahil dito kayo'y mangagpangaralan, at 
mangagpatibayan sa isa't isa sa inyo, gaya ng 
inyong ginagawa. 

Datapuwa't ipinamamanhik namin sa inyo, mga 
kapatid, na inyong kilalanin ang nangagpapagal sa 
inyo, at nangamumuno sa inyo sa Panginoon, at 
nangagpapaalaala sa inyo; 

At inyong lubos na pakamahalin sila sa pagibig, 
dahil sa kanilang gawa. Magkaroon kayo-kayo ng 
kapayapaan. 

At aming ipinamamanhik sa inyo, mga kapatid, na 
inyong paalalahanan ang mga manggugulo, palakasin 
ang mga mahihinang-loob, alalayan ang mga 
mahihina, at maging mapagpahinuhod kayo sa lahat. 

Tingnan nga ninyo na huwag gumanti ang sinoman ng 
masama sa masama; nguni't sundin ninyong lagi ang 
mabuti, ang isa'y sa iba, at sa lahat. 

Mangagalak kayong lagi; 

Magsipanalangin kayong walang patid; 

Sa lahat ng mga bagay ay magpasalamat kayo; 
sapagka't ito ang kalooban ng Dios kay Cristo 
tungkol sa inyo. 

Huwag ninyong patayin ang ningas ng Espiritu; 

Huwag ninyong hamakin ang mga panghuhula; 

Subukin ninyo ang lahat ng mga bagay, ingatan 
ninyo ang mabuti; 

Layuan ninyo ang bawa't anyo ng masama. 

At pakabanalin kayong lubos ng Dios din ng 
kapayapaan; at ang inyong espiritu at kaluluwa at 
katawan ay ingatang buo, na walang kapintasan sa 
pagparito ng ating Panginoong Jesucristo. 

Tapat yaong sa inyo'y tumatawag, na gagawa rin 
naman nito. 

Mga kapatid, idalangin ninyo kami. 

Batiin ninyo ang lahat ng mga kapatid ng banal na 
halik. 

Idinadaing ko sa inyo alangalang sa Panginoon na 
basahin sa lahat ng mga kapatid ang sulat na ito. 

Ang biyaya ng ating Panginoong Jesucristo ay 
sumainyo nawa. 

Si Pablo, at si Silvano, at si Timoteo, sa iglesia 
ng mga taga Tesalonica na nasa Dios na ating Ama 
at sa Panginoong Jesucristo; 

Sumainyo nawa ang biyaya at kapayapaang mula sa 
Dios Ama at sa Panginoong Jesucristo. 

Kami ay nararapat, mga kapatid, na mangagpasalamat 
na lagi sa Dios dahil sa inyo, gaya ng marapat, 
dahil sa ang inyong pananampalataya ay lumalaking 
lubha, at ang pagibig ng bawa't isa sa iba't iba 
sa inyong lahat ay sumasagana; 

Ano pa't kami sa aming sarili ay nangagkakapuri sa 
inyo sa mga iglesia ng Dios dahil sa inyong 
pagtitiis at pananampalataya sa lahat ng mga 
paguusig sa inyo at sa mga kapighatiang inyong 
tinitiis; 

Na isang tandang hayag ng matuwid na paghukom ng 
Dios; upang kayo'y ariing karapatdapat sa kaharian 
ng Dios, na dahil dito'y nangagbabata rin naman 
kayo: 

Kung isang bagay na matuwid sa Dios na gantihin ng 
kapighatian ang mga pumipighati sa inyo, 

At kayong mga pinighati ay bigyang kasama namin ng 
kapahingahan sa pagpapakahayag ng Panginoong Jesus 
mula sa langit na kasama ang mga anghel ng 
kaniyang kapangyarihan na nasa nagniningas na 
apoy, 

Na maghihiganti sa hindi nagsisikilala sa Dios, at 
sa kanila na hindi nagsisitalima sa evangelio ng 
ating Panginoong Jesus: 

Na siyang tatanggap ng kaparusahan, na walang 
hanggang kapahamakang mula sa harapan ng Panginoon 
at mula sa kaluwalhatian ng kaniyang 
kapangyarihan. 

Pagka paririto siya upang luwalhatiin sa kaniyang 
mga banal, at upang siya'y maging kahangahanga sa 
lahat ng mga nagsisampalataya sa araw na yaon 
(sapagka't ang aming patotoo sa inyo ay 
pinaniwalaan). 

Dahil din dito ay lagi naming idinadalangin kayo, 
upang kayo'y ariing karapatdapat ng ating Dios sa 
pagkatawag sa inyo, at ganaping may kapangyarihan 
ang bawa't nais sa kabutihan at gawa ng 
pananampalataya; 

Upang ang pangalan ng ating Panginoong Jesus ay 
luwalhatiin sa inyo, at kayo'y sa kaniya, ayon sa 
biyaya ng ating Dios at ng Panginoong Jesucristo. 

Ngayon aming ipinamamanhik sa inyo, mga kapatid, 
tungkol sa pagparito ng ating Panginoong 
Jesucristo, at sa ating pagkakatipon sa kaniya: 

Upang huwag kayong madaling makilos sa inyong 
pagiisip, at huwag din naman kayong mabagabag 
maging sa pamamagitan man ng espiritu, o sa 
pamamagitan ng salita, o sa pamamagitan ng sulat 
na waring mula sa amin, na wari bagang nalalapit 
na ang kaarawan ng Panginoon; 

Huwag kayong padaya kanino man sa anomang paraan: 
sapagka't ito'y hindi darating, maliban nang 
dumating mula ang pagtaliwakas, at mahayag ang 
taong makasalanan, ang anak ng kapahamakan, 

Na sumasalangsang at nagmamataas laban sa lahat na 
tinatawag na Dios o sinasamba; ano pa't siya'y 
nauupo sa templo ng Dios, na siya'y nagtatanyag sa 
kaniyang sarili na tulad sa Dios. 

Hindi baga ninyo naaalaala nang ako'y kasama ninyo 
pa, ay sinabi ko sa inyo ang mga bagay na ito? 

At ngayo'y nalalaman ninyo ang nakapipigil, upang 
siya'y mahayag sa kaniyang talagang kapanahunan. 

Sapagka't ang hiwaga ng kasamaan ay gumagawa na: 
lamang ay may pumipigil ngayon, hanggang sa alisin 
ito. 

At kung magkagayo'y mahahayag ang tampalasan, na 
papatayin ng Panginoong Jesus ng hininga ng 
kaniyang bibig, at sa pamamagitan ng pagkahayag ng 
kaniyang pagparito ay lilipulin; 

Siya, na ang kaniyang pagparito ay ayon sa paggawa 
ni Satanas na may buong kapangyarihan at mga tanda 
at mga kahangahangang kasinungalingan, 

At may buong daya ng kalikuan sa nangapapahamak; 
sapagka't hindi nila tinanggap ang pagibig sa 
katotohanan, upang sila'y mangaligtas. 

At dahil dito'y ipinadadala sa kanila ng Dios ang 
paggawa ng kamalian, upang magsipaniwala sila sa 
kasinungalingan: 

Upang mangahatulan silang lahat na hindi 
nagsisampalataya sa katotohanan, kundi nangalugod 
sa kalikuan. 

Nguni't kami ay nararapat magpasalamat sa Dios 
dahil sa inyo, mga kapatid na minamahal ng 
Panginoon, sa pagkakahirang sa inyo ng Dios buhat 
nang pasimula sa ikaliligtas sa pagpapabanal ng 
Espiritu at pananampalataya sa katotohanan: 

Sa kalagayang ito'y tinawag niya kayo sa 
pamamagitan ng aming evangelio, upang magkamit ng 
kaluwalhatian ng ating Panginoong Jesucristo. 

Kaya nga, mga kapatid, kayo'y mangagpakatibay, at 
inyong panghawakan ang mga aral na sa inyo'y 
itinuro, maging sa pamamagitan ng salita, o ng 
aming sulat. 

Ngayon ang ating Panginoong Jesucristo rin, at ang 
Dios na ating Ama na sa amin ay umibig at sa amin 
ay nagbigay ng walang hanggang kaaliwan at 
mabuting pagasa sa pamamagitan ng biyaya, 

Aliwin nawa ang inyong puso, at patibayin kayo sa 
bawa't mabuting gawa at salita. 

Katapustapusan, mga kapatid, ay inyong idalangin 
kami, upang ang salita ng Panginoon ay lumaganap 
at luwalhatiin nawa na gaya rin naman sa inyo; 

At upang kami ay mangaligtas sa mga taong walang 
katuwiran at masasama; sapagka't hindi lahat ay 
mayroong pananampalataya. 

Nguni't tapat ang Panginoon na magpapatibay sa 
inyo, at sa inyo'y magiingat sa masama. 

At may pagkakatiwala kami sa Panginoon tungkol sa 
inyo, na inyong ginagawa at gagawin naman ang mga 
bagay na aming iniuutos. 

At patnubayan nawa ng Panginoon ang inyong mga 
puso sa pagibig ng Dios, at sa pagtitiis ni 
Cristo. 

Aming inuutos nga sa inyo, mga kapatid, sa 
pangalan ng ating Panginoong Jesucristo, na kayo'y 
magsihiwalay sa bawa't kapatid na lumalakad ng 
walang kaayusan, at hindi ayon sa aral na 
tinanggap nila sa amin. 

Sapagka't kayo rin ang nangakakaalam kung paano 
kami ay inyong dapat tularan: sapagka't kami ay 
hindi nangagugali ng walang kaayusan sa inyo; 

Ni nagsikain man kami ng walang bayad ng tinapay 
ng sinoman; kundi sa pagpapagal at sa pagdaramdam 
na gumagawa gabi't araw, upang kami ay huwag 
maging pasanin sa kanino man sa inyo: 

Hindi dahil sa kami ay walang karapatan, kundi 
upang kami ay mangakapagbigay sa inyo ng isang 
uliran, upang kami ay inyong tularan. 

Sapagka't noon pa mang kami ay kasama ninyo, ay 
aming iniutos ito sa inyo, Kung ang sinoman ay 
ayaw gumawa, ay huwag din namang kumain. 

Sapagka't aming nababalitaan ang ilan sa inyo na 
nagsisilakad ng walang kaayusan, na hindi man 
lamang nagsisigawa, kundi mga mapakialam sa mga 
bagay ng iba. 

Sa mga gayon nga ay aming iniuutos at 
ipinamamanhik sa Panginoong Jesucristo, na sila'y 
magsigawang may katahimikan, at magsikain ng 
kanilang sariling tinapay. 

Nguni't kayo, mga kapatid, huwag kayong mangapagod 
sa paggawa ng mabuti. 

At kung ang sinoma'y hindi tumalima sa aming 
salita sa pamamagitan ng sulat na ito, inyong 
tandaan ang taong yaon, upang huwag kayong 
makisama sa kaniya, nang siya'y mahiya. 

At gayon ma'y huwag ninyong ariin siyang kaaway, 
kundi inyo siyang paalalahanan tulad sa kapatid. 

Ngayon ang Panginoon din ng kapayapaan ay magbigay 
nawa sa inyo ng kapayapaan sa buong panahon at sa 
lahat ng paraan. Ang Panginoon ay sumainyo nawang 
lahat. 

Ang bati na sinulat ng aking sariling kamay, akong 
si Pablo, na siyang tanda sa bawa't sulat: gayon 
sumusulat ako. 

Ang biyaya ng ating Panginoong Jesucristo ay 
sumainyo nawang lahat. 

Si Pablo, na apostol ni Cristo Jesus ayon sa utos 
ng Dios na ating Tagapagligtas, at ni Cristo Jesus 
na ating pagasa; 

Kay Timoteo na aking tunay na anak sa 
pananampalataya: Biyaya, kahabagan, at kapayapaan 
nawang mula sa Dios na Ama at kay Jesucristo na 
Panginoon natin. 

Kung paanong ipinamanhik ko sa iyo na ikaw ay 
matira sa Efeso, nang pumaparoon ako sa Macedonia, 
upang maipagbilin mo sa ilang tao na huwag 
magsipagturo ng ibang aral, 

Ni huwag makinig sa mga katha at sa mga kasaysayan 
ng mga lahi na walang katapusan, na 
pinanggagalingan ng pagtatalo, at hindi ng 
pagkakatiwalang mula sa Dios na nasa 
pananampalataya; ay gayon din ang ipinamamanhik ko 
ngayon. 

Nguni't ang kinauuwian ng bilin ay ang pagibig na 
nagbubuhat sa malinis na puso at sa mabuting budhi 
at sa pananampalatayang hindi paimbabaw: 

Na pagkasinsay ng iba sa mga bagay na ito ay 
nagsibaling sa walang kabuluhang pananalita; 

Na nagsisipagnasang maging mga guro ng kautusan, 
bagaman di nila natatalastas kahit ang kanilang 
sinasabi, kahit ang kanilang buong tiwalang 
pinatutunayan. 

Datapuwa't nalalaman natin na ang kautusan ay 
mabuti, kung ginagamit ng tao sa matuwid, 

Yamang nalalaman ito, na ang kautusan ay hindi 
ginawa dahil sa taong matuwid, kundi sa mga walang 
kautusan at manggugulo, dahil sa masasama at mga 
makasalanan, dahil sa mga di banal at 
mapaglapastangan, dahil sa nagsisipatay sa ama at 
sa nagsisipatay sa ina, dahil sa mga 
mamamatay-tao, 

Dahil sa mga nakikiapid, dahil sa mga mapakiapid 
sa kapuwa lalake, dahil sa mga nagnanakaw ng tao, 
dahil sa mga bulaan, dahil sa mga mapagsumpa ng 
kabulaanan, at kung mayroon pang ibang bagay laban 
sa mabuting aral; 

Ayon sa evangelio ng kaluwalhatian ng mapagpalang 
Dios, na ipinagkatiwala sa akin. 

Nagpapasalamat ako sa kaniya na nagpapalakas sa 
akin, kay Cristo Jesus na Panginoon natin, 
sapagka't ako'y inari niyang tapat, na ako'y 
inilagay sa paglilingkod sa kaniya; 

Bagaman nang una ako'y naging mamumusong, at 
manguusig; at mangaalipusta: gayon ma'y 
kinahabagan ako, sapagka't yao'y ginawa ko sa di 
pagkaalam sa kawalan ng pananampalataya; 

At totoong sumagana ang biyaya ng ating Panginoon 
na nasa pananampalataya at pagibig na pawang kay 
Cristo Jesus. 

Tapat ang pasabi, at nararapat tanggapin ng lahat, 
na si Cristo Jesus ay naparito sa sanglibutan 
upang iligtas ang mga makasalanan; na ako ang 
pangulo sa mga ito; 

Gayon ma'y dahil dito, kinahabagan ako, upang sa 
akin na pangulong makasalanan, ay maipahayag ni 
Jesucristo ang buong pagpapahinuhod niya, na 
halimbawa sa mga magsisisampalataya sa kaniya, sa 
ikabubuhay na walang hanggan. 

Ngayon sa Haring walang hanggan, walang kamatayan, 
di nakikita, sa iisang Dios, ay ang kapurihan at 
kaluwalhatian magpakailan kailan man. Siya nawa. 

Ang biling ito ay ipinagtatagubilin ko sa iyo, 
Timoteo na aking anak, ayon sa mga hula na 
nangauna tungkol sa iyo, upang sa pamamagitan ng 
mga ito ay makipagbaka ka ng mabuting 
pakikipagbaka; 

Na ingatan mo ang pananampalataya at ang mabuting 
budhi; na nang ito'y itakuwil ng iba sa kanila ay 
nangabagbag tungkol sa pananampalataya: 

Na sa mga ito'y si Himeneo at si Alejandro; na 
sila'y aking ibinigay kay Satanas, upang sila'y 
maturuang huwag mamusong. 

Una-una nga sa lahat ng mga bagay, ay iniaaral ko 
na manaing, manalangin, mamagitan, at magpasalamat 
na patungkol sa lahat ng mga tao; 

Ang mga hari at ang lahat ng nangasa mataas na 
kalagayan; upang tayo'y mangabuhay na tahimik at 
payapa sa buong kabanalan at kahusayan. 

Ito'y mabuti at nakalulugod sa paningin ng Dios na 
ating Tagapagligtas; 

Na siyang may ibig na ang lahat ng mga tao'y 
mangaligtas, at mangakaalam ng katotohanan. 

Sapagka't may isang Dios at may isang 
Tagapamagitan sa Dios at sa mga tao, ang taong si 
Cristo Jesus, 

Na ibinigay ang kaniyang sarili na pangtubos sa 
lahat; na pagpapatotoong mahahayag sa sariling 
kapanahunan; 

Na dito'y itinalaga ako na tagapangaral at apostol 
(sinasabi ko ang katotohanan, hindi ako 
nagsisinungaling), guro sa mga Gentil sa 
pananampalataya at katotohanan. 

Ibig ko ngang ang mga tao'y magsipanalangin sa 
bawa't dako, na iunat ang mga kamay na banal, na 
walang galit at pakikipagtalo. 

Gayon din naman, na ang mga babae ay magsigayak ng 
mahinhing damit na may katimtiman at hinahon; 
hindi ng mahalagang hiyas ng buhok, at ginto o 
perlas o damit na mahalaga; 

Kundi (siyang nararapat sa mga babae na 
magpakabanal) sa pamamagitan ng mabubuting gawa. 

Ang babae'y magaral na tumahimik na may buong 
pagkapasakop. 

Nguni't hindi ko ipinahihintulot na ang babae ay 
magturo, ni magkaroon ng pamumuno sa lalake, kundi 
tumahimik. 

Sapagka't si Adam ay siyang unang nilalang, saka 
si Eva; 

At si Adam ay hindi nadaya, kundi ang babae nang 
madaya ay nahulog sa pagsalangsang; 

Nguni't ililigtas siya sa pamamagitan ng 
panganganak, kung sila'y magsisipamalagi sa 
pananampalataya at pagibig at sa pagpapakabanal na 
may hinahon. 

Tapat ang pasabi, Kung ang sinoman ay magsisikap 
na maging obispo, ay mabuting gawa ang ninanasa. 

Dapat nga na ang obispo ay walang kapintasan, 
asawa ng isa lamang babae, mapagpigil, mahinahon 
ang pagiisip, mahusay, mapagpatuloy, sapat na 
makapagturo; 

Hindi magulo, hindi palaaway, kundi malumanay, 
hindi mapakipagtalo, hindi maibigin sa salapi; 

Namamahalang mabuti ng kaniyang sariling 
sangbahayan, na sinusupil ang kaniyang mga anak na 
may buong kahusayan; 

(Nguni't kung ang sinoman nga ay hindi marunong 
mamahala sa kaniyang sariling sangbahayan paanong 
makapamamahala sa iglesia ng Dios?) 

Hindi baguhan, baka siya kung magpalalo ay mahulog 
sa kaparusahan ng diablo. 

Bukod dito'y dapat din namang siya'y magkaroon ng 
mabuting patotoo ng nangasa labas, baka mahulog sa 
kapintasan at silo ng diablo. 

Gayon din naman ang mga diakono dapat ay 
mahuhusay, hindi dalawang dila, hindi mahilig sa 
maraming alak, hindi mga sakim sa mahahalay na 
kapakinabangan; 

Na iniingatan ang hiwaga ng pananampalataya ng 
malinis na budhi. 

At ang mga ito rin naman ay subukin muna; kung 
magkagayo'y mamahalang may pagka diakono, kung 
walang kapintasan. 

Gayon din naman ang mga babae dapat ay mahuhusay, 
hindi palabintangin, mapagpigil, tapat sa lahat ng 
mga bagay. 

Maging asawa ang mga diakono ng tigiisa lamang na 
babae, na pamahalaang mabuti ang kanilang mga anak 
at ang kanilang sariling mga sangbahayan. 

Sapagka't ang nangamamahalang mabuti sa pagka 
diakono, ay nangagtatamo sa kanilang sarili ng 
isang mabuting kalagayan, at malaking katapangan 
sa pananampalataya na kay Cristo Jesus. 

Ang mga bagay na ito ay aking isinusulat sa iyo, 
na inaasahang makararating sa iyong madali; 

Nguni't kung ako'y magluwat ng mahabang panahon, 
ay upang maalaman mo kung paano ang dapat sa mga 
tao na ugaliin nila sa bahay ng Dios, na siyang 
iglesia ng Dios na buhay, at haligi at suhay ng 
katotohanan. 

At walang pagtatalo, dakila ang hiwaga ng 
kabanalan; Yaong nahayag sa laman, 
Pinapaging-banal sa espiritu, Nakita ng mga 
anghel, Ipinangaral sa mga bansa, Sinampalatayanan 
sa sanglibutan, Tinanggap sa itaas sa 
kaluwalhatian. 

Nguni't hayag na sinasabi ng Espiritu, na sa mga 
huling panahon ang iba'y magsisitalikod sa 
pananampalataya, at mangakikinig sa mga espiritung 
mapanghikayat at sa mga aral ng mga demonio, 

Sa pamamagitan ng pagpapaimbabaw ng mga tao na 
nagsisipagsalita ng mga kasinungalingan, na 
hinerohan ang kanilang mga sariling budhi ng 
waring bakal na nagbabaga; 

Na ipinagbabawal ang pagaasawa, at ipinaguutos na 
lumayo sa mga lamangkati, na nilalang ng Dios 
upang tanggapin na may pagpapasalamat ng mga 
nagsisisampalataya at nangakakaalam ng 
katotohanan. 

Sapagka't ang bawa't nilalang ng Dios ay mabuti, 
at walang anomang nararapat na itakuwil, kung 
tinatanggap na may pagpapasalamat: 

Sapagka't pinakababanal sa pamamagitan ng salita 
ng Dios at ng pananalangin. 

Kung ipaalaala mo sa mga kapatid ang mga bagay na 
ito, ikaw ay magiging isang mabuting ministro ni 
Cristo Jesus, na kinandili sa mga salita ng 
pananampalataya at ng mabuting aral na sinusunod 
mo hanggang ngayon: 

Datapuwa't itakuwil mo ang mga kathang masasama at 
walang kabuluhan. At magsanay ka sa kabanalan: 

Sapagka't sa pagsasanay ng katawan ay may kaunting 
pakinabang, nguni't ang kabanalang sa lahat ng mga 
bagay ay pinakikinabangan, na may pangako sa buhay 
na ito, at sa darating. 

Tapat ang pasabi, at nararapat tanggapin ng lahat. 

Sapagka't dahil dito ay nagsisipagpagal kami at 
nagsisipagsikap, sapagka't may pagasa kami sa Dios 
na buhay, na siyang Tagapagligtas sa lahat ng mga 
tao, lalong lalo na sa mga nagsisisampalataya. 

Ang mga bagay na ito'y iyong iutos at ituro. 

Huwag hamakin ng sinoman ang iyong kabataan; kundi 
ikaw ay maging uliran ng mga nagsisisampalataya, 
sa pananalita, sa pamumuhay, sa pagibig, sa 
pananampalataya, sa kalinisan. 

Hanggang ako'y pumariyan ay magsikap ka sa 
pagbasa, sa pangangaral, sa pagtuturo. 

Huwag mong pabayaan ang kaloob na nasa iyo, na sa 
iyo'y ibinigay sa pamamagitan ng hula, na may 
pagpapatong ng mga kamay ng kapulungan ng mga 
presbitero. 

Magsipag ka sa mga bagay na ito; tumalaga kang 
lubos sa mga ito; upang ang iyong pagkasulong ay 
mahayag sa lahat. 

Magingat ka sa iyong sarili, at sa iyong turo. 
Manatili ka sa mga bagay na ito; sapagka't sa 
paggawa nito ay ang iyo ring sarili ang ililigtas 
mo at pati ng mga nagsisipakinig sa iyo. 

Huwag mong pagwikaan ang matanda, kundi pangaralan 
mo siyang tulad sa ama; ang mga kabataang lalake 
na tulad sa mga kapatid: 

Ang mga babaing matatanda na tulad sa mga ina; at 
ang mga kabataang babae na tulad sa mga kapatid na 
babae sa buong kalinisan. 

Papurihan mo ang mga babaing bao na tunay na bao. 

Nguni't kung ang sinomang babaing bao ay may mga 
anak o mga apo, magsipagaral ang mga ito muna ng 
pamamahalang may kabanalan sa kanilang sariling 
sangbahayan, at magsiganti sa kanilang mga 
magulang: sapagka't ito'y nakalulugod sa paningin 
ng Dios. 

Kaya't ang tunay na babaing bao at walang 
nagaampon, ay may pagasa sa Dios, at nananatili sa 
mga pagdaing at mga panalangin gabi't araw. 

Datapuwa't ang nangagpapakabuyo sa mga kalayawan, 
bagama't buhay ay patay. 

Ang mga bagay na ito'y iutos mo rin naman, upang 
sila'y mawalan ng kapintasan. 

Datapuwa't kung ang sinoman ay hindi nagkakandili 
sa mga sariling kaniya, lalong lalo na sa kaniyang 
sariling sangbahayan, ay tumanggi siya sa 
pananampalataya at lalong masama kay sa hindi 
sumasampalataya. 

Huwag itala na gaya ng babaing bao samantalang 
walang anim na pung taon, na naging asawa ng isang 
lalake, 

Na may mabuting patotoo tungkol sa mabubuting 
gawa; kung siya'y nagalaga sa mga anak, kung 
siya'y nagpatuloy sa mga taga ibang bayan, kung 
siya'y naghugas ng mga paa ng mga banal, kung 
siya'y umabuloy sa mga napipighati, kung ginanap 
niya na may kasipagan ang bawa't mabuting gawa. 

Nguni't tanggihan mo ang mga batang babaing bao: 
sapagka't pagkakaroon nila ng masamang pita na 
hiwalay kay Cristo, ay nagsisipagnasang magasawa; 

Na nagkakaroon ng kahatulan, sapagka't itinakuwil 
nila ang unang pananampalataya. 

At bukod dito ay nangagaaral din naman na maging 
mga tamad, na nagpapalipatlipat sa bahay-bahay; at 
hindi lamang mga tamad, kundi matatabil din naman 
at mga mapakialam, na nagsisipagsalita ng mga 
bagay na di nararapat. 

Ibig ko ngang magsipagasawa ang mga batang babaing 
bao, magsipanganak, magsipamahala ng sangbahayan, 
huwag magbigay sa kaaway ng anomang pagkadahilanan 
ng ikalilibak: 

Sapagka't ang mga iba'y nagsibaling na sa hulihan 
ni Satanas. 

Kung ang sinomang babaing nanampalataya ay may 
inaampong mga babaing bao, ay umabuloy sa kanila, 
at huwag pabigatan ang iglesia, upang maabuluyan 
nito ang mga tunay na bao. 

Ang mga matanda na nagsisipamahalang mabuti ay 
ariing may karapatan sa ibayong kapurihan, lalong 
lalo na ang mga nangagpapagal sa salita at sa 
pagtuturo. 

Sapagka't sinasabi ng kasulatan, Huwag mong 
lalagyan ng busal ang baka pagka gumigiik. At, ang 
nagpapagal ay karapatdapat sa kaupahan sa kaniya. 

Laban sa matanda ay huwag kang tatanggap ng 
sumbong, maliban sa dalawa o tatlong saksi. 

Sila na mga nagkakasala ay paalalahanan mo sa 
harapan ng lahat upang ang iba nama'y mangatakot. 

Pinagbibilinan kita sa paningin ng Dios, at ni 
Cristo Jesus, at ng mga anghel na hinirang, na 
iyong ganapin ang mga bagay na ito na walang 
pagtatangi na huwag mong gagawin ang anomang 
pagayo. 

Huwag mong ipatong na madalian ang iyong mga kamay 
sa kanino man, ni huwag kang makaramay sa mga 
kasalanan ng iba: ingatan mong malinis ang iyong 
sarili. 

Huwag kang iinom pa ng tubig lamang, kundi gumamit 
ka ng kaunting alak dahil sa iyong sikmura at sa 
iyong madalas na pagkakasakit. 

Ang mga kasalanan ng ilang tao ay hayag na, na 
nagsisipanguna sa paghukom: at ang ilang mga tao 
naman ay kanilang sinusundan. 

Gayon din naman ang mabubuting gawa ay hayag: at 
ang mga di gayo'y hindi maaaring ilihim. 

Ang lahat ng mga alipin na nangasa ilalim ng 
pamatok ay ariin ang kanilang mga panginoon na 
karapatdapat sa buong kapurihan, upang ang 
pangalan ng Dios at ang aral ay huwag 
malapastangan. 

At ang mga may panginoong nagsisisampalataya, ay 
huwag mayamot sa kanila, sapagka't sila'y pawang 
magkakapatid; kundi bagkus paglingkuran nila 
silang mabuti, sapagka't nagsisipanampalataya at 
mga minamahal ang mga nagsisitanggap ng 
kapakinabangan. Iyong ituro at iaral ang mga bagay 
na ito. 

Kung ang sinoma'y nagtuturo ng ibang aral, at 
hindi sumasangayon sa mga salitang nakagagaling, 
sa makatuwid ay sa mga salita ng ating Panginoong 
Jesucristo, at sa aral na ayon sa kabanalan; 

Ang gayon ay palalo, walang nalalamang anoman, 
kundi may-sakit sa mga usapan at mga pagtatalo, sa 
mga salitang pinagbubuhatan ng kapanaghilian, mga 
pagkakaalit, mga pagalipusta, mga masasamang 
akala. 

Pagtataltalan ng mga taong masasama ang pagiisip 
at salat sa katotohanan, na nagsisipagakala na ang 
kabanalan ay paraan ng pakinabang. 

Datapuwa't ang kabanalan na may kasiyahan ay 
malaking kapakinabangan: 

Sapagka't wala tayong dinalang anoman sa 
sanglibutan, at wala rin naman tayong mailalabas 
na anoman; 

Nguni't kung tayo'y may pagkain at pananamit ay 
masisiyahan na tayo doon. 

Datapuwa't ang mga nagsisipagnasang yumaman, ay 
nangahuhulog sa tukso at sa silo at sa maraming 
mga pitang hangal at nakasasama, na siyang 
naglulubog sa mga tao sa kapahamakan at kamatayan. 

Sapagka't ang pagibig sa salapi ay ugat ng lahat 
ng uri ng kasamaan; na sa pagnanasa ng iba ay 
nangasinsay sa pananampalataya, at tinuhog ang 
kanilang sarili ng maraming mga kalumbayan. 

Datapuwa't ikaw, Oh tao, ng Dios, tumakas ka sa 
mga bagay na ito, at sumunod ka sa katuwiran, sa 
kabanalan, sa pananampalataya, sa pagibig, sa 
pagtitiis, sa kaamuan. 

Makipagbaka ka ng mabuting pakikipagbaka ng 
pananampalataya, manangan ka sa buhay na walang 
hanggan, na dito'y tinawag ka, at ipinahayag mo 
ang mabuting pagpapahayag sa harapan ng maraming 
mga saksi. 

Ipinagbibilin ko sa iyo sa paningin ng Dios na 
bumubuhay sa lahat ng mga bagay, at ni Cristo 
Jesus, na sa harapan ni Poncio Pilato ay sumaksi 
ng mabuting pagpapahayag; 

Na tuparin mo ang utos, na walang dungis, walang 
kapintasan hanggang sa pagpapakita ng ating 
Panginoong Jesucristo: 

Na sa kaniyang kapanahunan ay ipahahayag siya, na 
mapalad at tanging Makapangyarihan Hari ng mga 
hari, at Panginoon ng mga panginoon; 

Na siya lamang ang walang kamatayan, na nananahan 
sa liwanag na di malapitan; na di nakita ng 
sinomang tao, o makikita man: sumakaniya nawa ang 
kapurihan at paghaharing walang hanggan. Siya 
nawa. 

Ang mayayaman sa sanglibutang ito, ay pagbilinan 
mo na huwag magsipagmataas ng pagiisip, at huwag 
umasa sa mga kayamanang di nananatili, kundi sa 
Dios na siyang nagbibigay sa ating sagana ng lahat 
ng mga bagay upang ating ikagalak; 

Na sila'y magsigawa ng mabuti, na sila'y 
magsiyaman sa mabuting gawa, na sila'y maging 
handa sa pamimigay, maibigin sa pamamahagi; 

Na mangagtipon sa kanilang sarili ng isang 
mabuting kinasasaligan para sa panahong darating, 
upang sila'y makapanangan sa buhay na tunay na 
buhay. 

Oh Timoteo, ingatan mo ang ipinagkatiwala sa iyo, 
na ilagan mo ang mga usapan na walang kabuluhan at 
ang mga pagsalungat ng maling tawag na kaalaman; 

Na palibhasa'y pinaniwalaan ng ilan ay nangasinsay 
tungkol sa pananampalataya. Ang biyaya ay sumainyo 
nawa. 

Si Pablo, na apostol ni Cristo Jesus sa 
pamamagitan ng kalooban ng Dios, ayon sa pangako 
ng buhay na nasa kay Cristo Jesus, 

Kay Timoteo na aking minamahal na anak: Biyaya, 
kaawaan, kapayapaan nawang mula sa Dios Ama at kay 
Cristo Jesus na Panginoon natin. 

Nagpapasalamat ako sa Dios, na mula sa aking 
kanunununuan ay aking pinaglilingkuran sa budhing 
malinis, na walang patid na inaalaala kita sa 
aking mga daing, gabi't araw; 

Na kinasasabikan kong makita kita, na inaalaala 
ang iyong mga pagluha, upang ako'y mapuspos ng 
kagalakan; 

Na inaalaala ko ang pananampalatayang hindi 
pakunwari na nasa iyo; na namalagi muna kay Loida 
na iyong lelang, at kay Eunice na iyong ina; at, 
ako'y naniniwalang lubos, na nasa iyo rin naman. 

Dahil dito ay ipinaaalaala ko sa iyo na paningasin 
mo ang kaloob ng Dios, na nasa iyo sa pamamagitan 
ng pagpapatong ng aking mga kamay. 

Sapagka't hindi tayo binigyan ng Dios ng espiritu 
ng katakutan; kundi ng kapangyarihan at ng pagibig 
at ng kahusayan. 

Huwag mo ngang ikahiya ang pagpapatotoo sa ating 
Panginoon, ni ako na bilanggo niya: kundi magtiis 
ka ng mga kahirapan dahil sa evangelio ayon sa 
kapangyarihan ng Dios; 

Na siyang sa atin ay nagligtas, at sa atin ay 
tumawag ng isang banal na pagtawag, hindi ayon sa 
ating mga gawa, kundi ayon sa kaniyang sariling 
akala at biyaya, na ibinigay sa atin kay Cristo 
Jesus buhat pa ng mga panahong walang hanggan. 

Nguni't ngayon ay nahayag sa pamamagitan ng 
pagpapakita ng ating Tagapagligtas na si Cristo 
Jesus, na siyang nagalis ng kamatayan, at nagdala 
sa liwanag ng buhay at ng walang pagkasira sa 
pamamagitan ng evangelio, 

Na sa bagay na ito ay ako'y itinalaga na 
tagapangaral, at apostol at guro. 

Dahil dito'y nagtiis din ako ng mga bagay na ito: 
gayon ma'y hindi ako nahihiya; sapagka't 
nakikilala ko yaong aking sinampalatayanan, at 
lubos akong naniniwalang siya'y makapagiingat ng 
aking ipinagkatiwala sa kaniya hanggang sa araw na 
yaon. 

Ingatan mo ang mga ulirang mga salitang magagaling 
na narinig mo sa akin, sa pananampalataya at 
pagibig na nasa kay Cristo Jesus. 

Yaong mabuting bagay na ipinagkatiwala sa iyo ay 
ingatan mo sa pamamagitan ng Espiritu Santo na 
nananahan sa atin. 

Ito'y nalalaman mo, na nagsihiwalay sa akin ang 
lahat ng nangasa Asia; na sa mga yaon ay si 
Figello at si Hermogenes. 

Pagkalooban nawa ng Panginoon ng habag ang 
sangbahayan ni Onesiforo: sapagka't madalas niya 
akong pinaginhawa, at hindi ikinahiya ang aking 
tanikala; 

Kundi, nang siya'y nasa Roma, ay hinanap niya ako 
ng buong sikap, at ako'y nasumpungan niya. 

(Pagkalooban nawa siya ng Panginoon na masumpungan 
niya ang kahabagan ng Panginoon sa araw na yaon); 
at totoong alam mo kung gaano karaming mga bagay 
ang ipinaglingkod niya sa Efeso. 

Ikaw nga, anak ko, magpakalakas ka sa biyayang 
nasa kay Cristo Jesus. 

At ang mga bagay na iyong narinig sa akin sa gitna 
ng maraming saksi, ay siya mo ring ipagkatiwala sa 
mga taong tapat, na makapagtuturo naman sa mga 
iba. 

Makipagtiis ka sa akin ng mga kahirapan, na gaya 
ng mabuting kawal ni Cristo Jesus. 

Sinomang kawal na nasa pagkakawal ay hindi 
nahalubilo sa mga bagay ng buhay na ito; upang 
siya'y kalugdan niyaong nagtala sa pagkakawal. 

At kung ang sinoman ay makikipaglaban naman sa mga 
laro, ay hindi pinuputungan maliban na kung 
makipaglabang matuwid. 

Ang magsasaka na nagpapagal ay siyang kailangang 
unang makabahagi sa mga bunga. 

Isipin mo ang sinasabi ko; sapagka't bibigyan ka 
ng Panginoon ng pagkaunawa sa lahat ng mga bagay. 

Alalahanin mo si Jesucristo na muling nabuhay sa 
mga patay, sa binhi ni David, ayon sa aking 
evangelio: 

Na siyang pinagtitiisan ko ng kahirapan sa mga 
tanikala, na tulad sa tampalasan; nguni't ang 
salita ng Dios ay hindi natatanikalaan. 

Kaya aking tinitiis ang lahat ng mga bagay dahil 
sa mga hinirang, upang kamtan naman nila ang 
pagkaligtas na nasa kay Cristo Jesus na may 
kaluwalhatiang walang hanggan. 

Tapat ang pasabi: Sapagka't kung tayo'y nangamatay 
na kalakip niya, ay mangabubuhay naman tayong 
kasama niya: 

Kung tayo'y mangagtiis, ay mangaghahari naman 
tayong kasama niya: kung ating ikaila siya, ay 
ikakaila naman niya tayo: 

Kung tayo'y hindi mga tapat, siya'y nananatiling 
tapat; sapagka't hindi makapagkakaila sa kaniyang 
sarili. 

Ipaalaala mo sa kanila ang mga bagay na ito, na 
sila'y pagbilinan sa paningin ng Panginoon, na 
sila'y huwag makipagtalo tungkol sa mga salitaan 
na hindi mapapakinabangan, sa ikapapahamak ng mga 
nakikinig. 

Pagsikapan mong humarap na subok sa Dios, 
manggagawang walang anomang ikahihiya, na 
gumagamit na matuwid ng salita ng katotohanan. 

Datapuwa't ilagan mo ang mga usapang walang 
kabuluhan: sapagka't sila'y lalong magpapatuloy sa 
kasamaan, 

At ang kanilang salita ay kakalat na gaya ng 
ganggrena: na sa mga ito ay si Himeneo at si 
Fileto; 

Na mga taong tungkol sa katotohanan ay 
nangasinsay, na sinasabing ang pagkabuhay na 
maguli ay nakaraan na, at ginugulo ang 
pananampalataya ng iba. 

Gayon ma'y ang matibay na pinagsasaligan ng Dios 
ay nananatili na may tatak nito, Nakikilala ng 
Panginoon ang mga kaniya: at, Lumayo sa kalikuan 
ang bawa't isa na sumasambitla ng pangalan ng 
Panginoon. 

Datapuwa't sa isang malaking bahay ay hindi lamang 
may mga sisidlang ginto at pilak, kundi mayroon 
din namang kahoy at lupa; at ang iba'y sa 
ikapupuri, at ang iba'y sa ikasisirang-puri. 

Kung ang sinoman nga ay malinis sa alin man sa mga 
ito, ay magiging sisidlang ikapupuri, pinakabanal, 
marapat gamitin ng mayari, nahahanda sa lahat ng 
gawang mabuti. 

Datapuwa't layuan mo ang masasamang pita ng 
kabinataan, at sundin mo ang kabanalan, ang 
pananampalataya, ang pagibig, ang kapayapaan, 
kasama ng mga nagsisitawag sa Panginoon mula sa 
pusong malinis. 

Nguni't tanggihan mo ang mga usapang walang 
kabuluhan at hangal, yamang nalalaman mo na 
namumunga ng mga pagtatalo. 

At ang alipin ng Panginoon ay hindi nararapat na 
makipagtalo, kundi maamo sa lahat, sapat na 
makapagturo, matiisin, 

Na sawaying may kaamuan ang mga nagsisisalangsang; 
baka sakaling sila'y pagkalooban ng Dios ng 
pagsisisi sa ikaaalam ng katotohanan, 

At sila'y makawala sa silo ng diablo, na bumihag 
sa kanila ayon sa kaniyang kalooban. 

Datapuwa't alamin mo ito, na sa mga huling araw ay 
darating ang mga panahong mapanganib. 

Sapagka't ang mga tao'y magiging maibigin sa 
kanilang sarili, maibigin sa salapi, mayayabang, 
mga mapagmalaki, mapagtungayaw, masuwayin sa mga 
magulang, mga walang turing, mga walang kabanalan, 

Walang katutubong pagibig, mga walang paglulubag, 
mga palabintangin, mga walang pagpipigil sa 
sarili, mga mabangis, hindi mga maibigin sa 
mabuti, 

Mga lilo, mga matitigas ang ulo, mga palalo, mga 
maibigin sa kalayawan kay sa mga maibigin sa Dios; 

Na may anyo ng kabanalan, datapuwa't tinanggihan 
ang kapangyarihan nito: lumayo ka rin naman sa mga 
ito. 

Sapagka't sa mga ito ang nanganggagapang sa mga 
bahay, at binibihag ang babaing haling na lipos ng 
mga kasalanan, hinihila ng mga iba't ibang pita, 

Na laging nagsisipagaral, at kailan pa man ay 
hindi nakararating sa pagkaalam ng katotohanan. 

At kung paanong si Janes at si Jambres ay 
nagsilaban kay Moises, ay gayon din naman ang mga 
ito'y nagsisilaban sa katotohanan; mga taong 
masasama ang pagiisip, mga itinakuwil tungkol sa 
pananampalataya. 

Nguni't sila'y hindi mangagpapatuloy: sapagka't 
mangahahayag sa lahat ng mga tao ang kanilang 
kamangmangan, gaya naman ng pagkahayag ng sa mga 
yaon. 

Nguni't sinunod mo ang aking aral, ugali, akala, 
pananampalataya, pagpapahinuhod, pagibig, 
pagtitiis, 

Mga paguusig, mga pagbabata; anomang mga bagay ang 
nangyari sa akin sa Antioquia, sa Iconio, sa 
Listra; anomang mga paguusig ang tiniis ko: at sa 
lahat ay iniligtas ako ng Panginoon. 

Oo, at lahat na ibig mabuhay na may kabanalan kay 
Cristo Jesus ay mangagbabata ng paguusig. 

Datapuwa't ang masasamang tao at mga magdaraya ay 
lalong sasama ng sasama, na mangagdadaya, at sila 
rin ang mangadadaya. 

Datapuwa't manatili ka sa mga bagay na iyong 
pinagaralan at sa pinagkaroonan mo ng katunayan, 
yamang nalalaman mo kung kanino mo nangatutuhan; 

At mula sa pagkasanggol ay iyong nalalaman ang mga 
banal na kasulatan na makapagpadunong sa iyo sa 
ikaliligtas sa pamamagitan ng pananampalataya kay 
Cristo Jesus. 

Ang lahat ng mga kasulatan na kinasihan ng Dios ay 
mapapakinabangan din naman sa pagtuturo, sa 
pagsansala, sa pagsaway, sa ikatututo na nasa 
katuwiran: 

Upang ang tao ng Dios ay maging sakdal, tinuruang 
lubos sa lahat ng mga gawang mabuti. 

Ipinagbibilin ko sa iyo sa paningin ng Dios, at ni 
Cristo Jesus, na siyang huhukom sa mga buhay at sa 
mga patay, sa pamamagitan ng kaniyang pagpapakita 
at sa kaniyang kaharian: 

Ipangaral mo ang salita; magsikap ka sa 
kapanahunan, at sa di kapanahunan, sumawata ka, 
sumaway ka, mangaral ka na may buong 
pagpapahinuhod at pagtuturo. 

Sapagka't darating ang panahon na hindi nila 
titiisin ang magaling na aral; kundi, pagkakaroon 
nila ng kati ng tainga, ay magsisipagbunton sila 
sa kanilang sarili ng mga gurong ayon sa kanilang 
sariling mga masasamang pita; 

At ihihiwalay sa katotohanan ang kanilang mga 
tainga, at mga ibabaling sa katha. 

Nguni't ikaw ay magpigil sa lahat ng mga bagay, 
magtiis ka ng mga kahirapan, gawin mo ang gawa ng 
evangelista, ganapin mo ang iyong ministerio. 

Sapagka't ako'y iniaalay na, at ang panahon ng 
aking pagpanaw ay dumating na. 

Nakipagbaka ako ng mabuting pakikipagbaka, natapos 
ko na ang aking takbo, iningatan ko ang 
pananampalataya: 

Buhat ngayon ay natataan sa akin ang putong na 
katuwiran, na ibibigay sa akin ng Panginoon na 
tapat na hukom sa araw na yaon; at hindi lamang sa 
akin, kundi sa lahat din naman ng mga naghahangad 
sa kaniyang pagpapakita. 

Magsikap kang pumarini na madali sa akin: 

Sapagka't ako'y pinabayaan ni Demas, palibhasa'y 
iniibig niya ang sanglibutang ito, at napasa 
Tesalonica; si Crescente ay napasa Galacia, at si 
Tito ay sa Dalmacia. 

Si Lucas lamang ang kasama ko. Kaunin mo si 
Marcos, at ipagsama mo; sapagka't siya'y 
napapakinabangan ko sa ministerio. 

Datapuwa't si Tiquico ay sinugo ko sa Efeso. 

Ang balabal na aking iniwan sa Troas kay Carpo ay 
iyong dalhin pagparini mo, at ang mga aklat, 
lalong lalo na ang mga pergamino. 

Si Alejandro na panday-tanso ay ginawan ako ng 
lubhang masama: gagantihan siya ng Panginoon ayon 
sa kaniyang mga gawa: 

Magingat ka rin naman sa kaniya; sapagka't totoong 
kaniyang sinalangsang ang aming mga salita. 

Sa aking unang pagsasanggalang sinoman ay walang 
kumampi sa akin, bagkus pinabayaan ako ng lahat: 
huwag nawang ibilang sa kanila ito. 

Datapuwa't ang Panginoon ay sumaakin, at ako'y 
pinalakas; upang sa pamamagitan ko ang mabuting 
balita ay maitanyag ng ganap, at upang mapakinggan 
ng lahat ng mga Gentil: at ako'y iniligtas sa 
bibig ng leon. 

Ako'y ililigtas ng Panginoon sa bawa't gawa ng 
masama, at ako'y kaniyang iingatan sa kaniyang 
kaharian sa langit: na sumakaniya nawa ang 
kaluwalhatian magpakailan man. Siya nawa. 

Batiin mo si Prisca at si Aquila, at ang 
sangbahayan ni Onesiforo. 

Si Erasto ay natira sa Corinto; datapuwa't si 
Trofimo ay iniwan kong may-sakit sa Mileto. 

Magsikap kang pumarini bago magtaginaw. Binabati 
ka ni Eubulo, at ni Pudente, at ni Lino, at ni 
Claudia, at ng lahat ng mga kapatid. 

Ang Panginoon nawa'y sumainyong espiritu. Ang 
biyaya nawa'y sumainyo. 

Si Pablo, na alipin ng Dios, at apostol ni 
Jesucristo, ayon sa pananampalataya ng mga 
hinirang ng Dios, at sa pagkaalam ng katotohanan 
na ayon sa kabanalan, 

Sa pagasa sa buhay na walang hanggan, na 
ipinangako ng Dios na di makapagsisinungaling 
buhat pa ng mga panahong walang hanggan; 

Nguni't sa kaniyang mga panahon ay ipinahayag ang 
kaniyang salita sa pangangaral, na sa akin ay 
ipinagkatiwala ayon sa utos ng Dios na ating 
Tagapagligtas; 

Kay Tito na aking tunay na anak ayon sa 
pananampalataya ng lahat: Biyaya at kapayapaan 
nawang mula sa Dios Ama at kay Cristo Jesus na 
Tagapagligtas natin. 

Dahil dito'y iniwan kita sa Creta, upang husayin 
mo ang mga bagay na nagkukulang, at maghalal ng 
mga matanda sa bawa't bayan, na gaya ng 
ipinagbilin ko sa iyo; 

Kung ang sinoman ay walang kapintasan, asawa ng 
isang babae lamang, na may mga anak na 
nagsisisampalataya, na hindi maisusumbong sa 
pangliligalig o suwail. 

Sapagka't dapat na ang obispo ay walang 
kapintasan, palibhasa siya'y katiwala ng Dios; 
hindi mapagsariling kalooban, hindi magagalitin, 
hindi manggugulo, hindi palaaway, hindi masakim sa 
mahalay na kapakinabangan; 

Kundi mapagpatuloy, maibigin sa mabuti, mahinahon 
ang pagiisip, matuwid, banal, mapagpigil; 

Na nananangan sa tapat na salita na ayon sa turo, 
upang umaral ng magaling na aral, at papaniwalain 
ang nagsisisalangsang. 

Sapagka't may maraming mga suwail, na mapagsalita 
ng walang kabuluhan at mga magdaraya, lalong lalo 
na yaong mga sa pagtutuli, 

Na ang kanilang mga bibig ay nararapat matikom; 
mga taong nagsisipanggulo sa buong mga 
sangbahayan, na nangagtuturo ng mga bagay na di 
nararapat, dahil sa mahalay na kapakinabangan. 

Sinabi ng isa sa kanila rin, ng isang propetang 
sarili nila, Ang mga taga Creta kailan pa man ay 
mga sinungaling, masasamang hayop, matatakaw na 
mga tamad. 

Ang patotoong ito ay tunay. Dahil dito'y sawayin 
mong may kabagsikan sila, upang mangapakagaling sa 
pananampalataya, 

Na huwag mangakinig sa mga katha ng mga Judio, at 
sa mga utos ng mga tao na nangagsisisinsay sa 
katotohanan. 

Sa malinis ang lahat ng mga bagay ay malinis: 
datapuwa't sa nangahawa at di nagsisisampalataya 
ay walang anomang malinis; kundi pati ng kanilang 
pagiisip at kanilang budhi ay pawang nangahawa. 

Sila'y nangagpapanggap na nakikilala nila ang 
Dios; nguni't ikinakaila sa pamamagitan ng 
kanilang mga gawa, palibhasa'y mga malulupit, at 
mga masuwayin, at mga itinakuwil sa bawa't gawang 
mabuti. 

Nguni't magsalita ka ng mga bagay na nauukol sa 
aral na magaling: 

Na ang matatandang lalake ay maging mapagpigil, 
mahusay, mahinahon ang pagiisip, magagaling sa 
pananampalataya, sa pagibig, sa pagtitiis: 

Na gayon din ang matatandang babae ay maging 
magalang sa kanilang kilos, hindi palabintangin ni 
paalipin man sa maraming alak, mga guro ng 
kabutihan; 

Upang kanilang maturuan ang mga babaing may 
kabataan na magsiibig sa kanikaniyang asawa, 
magsiibig sa kanilang mga anak, mangagpakahinahon, 

Mangagpakahinahon, mangagpakalinis, 
mangagpakasipag sa bahay, magagandang-loob, 
pasakop sa kanikaniyang asawa, upang huwag 
lapastanganin ang salita ng Dios: 

Iaral mo rin naman sa mga bagong tao na sila'y 
mangagpakahinahon ng pagiisip: 

Sa lahat ng mga bagay ay magpakilala kang ikaw ay 
isang uliran sa mabubuting gawa; at sa iyong aral 
ay ipakilala mo ang walang kamalian ang kahusayan, 

Pangungusap na magaling, na di mahahatulan; upang 
sila na nasa kabilang panig ay mahiya, nang walang 
anomang masamang masabi tungkol sa atin. 

Iaral mo sa mga alipin na sila'y pasakop sa 
kanikaniyang Panginoon, at kanilang kalugdan sa 
lahat ng mga bagay; at huwag mga masagutin; 

Huwag mangagdaya, kundi mangagpakita ng buong 
buting pagtatapat; upang pamutihan sa lahat ng mga 
bagay ang aral ng Dios na ating Tagapagligtas. 

Sapagka't napakita ang biyaya ng Dios, na may 
dalang kaligtasan sa lahat ng mga tao, 

Na nagtuturo sa atin, upang, pagtanggi natin sa 
kalikuan at sa mga kahalayan ng sanglibutan, ay 
marapat mabuhay tayong may pagpipigil at matuwid 
at banal sa panahong kasalukuyan ng sanglibutang 
ito; 

Na hintayin yaong mapalad na pagasa at ang 
pagpapakita ng kaluwalhatian ng ating dakilang 
Dios at Tagapagligtas na si Jesucristo; 

Na siyang nagbigay ng kaniyang sarili dahil sa 
atin, upang tayo'y matubos niya sa lahat ng mga 
kasamaan, at malinis niya sa kaniyang sarili ang 
bayang masikap sa mabubuting gawa, upang maging 
kaniyang sariling pag-aari. 

Ang mga bagay na ito ay iyong salitain at iaral at 
isaway ng buong kapangyarihan. Sinoman ay huwag 
humamak sa iyo. 

Ipaalala mo sa kanilang pasakop sa mga pinuno, sa 
mga may kapangyarihan, na mangagmasunurin, na 
humanda sa bawa't gawang mabuti, 

Na huwag magsalita ng masama tungkol sa kanino 
man, na huwag makipagtalo, kundi mapakahinhin, at 
magpakahinahon sa lahat ng mga tao. 

Sapagka't tayo rin naman nang unang panahon ay mga 
mangmang, mga suwail, mga nadaya, na 
nagsisipaglingkod sa sarisaring masamang pita at 
kalayawan, na nangamumuhay sa masasamang akala at 
kapanaghilian, mga napopoot, at tayo'y 
nangagkakapootan. 

Nguni't nang mahayag na ang kagandahang-loob ng 
Dios na ating Tagapagligtas, at ang kaniyang 
pagibig sa tao, 

Na hindi dahil sa mga gawa sa katuwiran na ginawa 
nating sarili, kundi ayon sa kaniyang kaawaan ay 
kaniyang iniligtas tayo, sa pamamagitan ng 
paghuhugas sa muling kapanganakan at ng pagbabago 
sa Espiritu Santo, 

Na kaniyang ibinuhos ng sagana sa atin, sa 
pamamagitan ni Jesucristo na ating Tagapagligtas; 

Upang, sa pagkaaring-ganap sa atin sa pamamagitan 
ng kaniyang biyaya, ay maging tagapagmana tayo 
ayon sa pagasa sa buhay na walang hanggan. 

Tapat ang pasabi, at tungkol sa mga bagay na ito 
ay ninanasa kong patotohanan mong may 
pagkakatiwala, upang ang mga nagsisipanampalataya 
sa Dios ay maging maingat na papanatilihin ang 
mabubuting gawa. Ang mga bagay na ito ay pawang 
mabubuti at mapapakinabangan ng mga tao: 

Nguni't ilagan mo ang mga hangal na usapan, at ang 
mga pagsasalaysay ng lahi, at ang mga pagtatalo, 
at pagtataltalan tungkol sa kautusan; sapagka't 
ang mga ito ay di pinakikinabangan at walang 
kabuluhan. 

Ang taong may maling pananampalataya pagkatapos 
nang una at ikalawang pagsaway ay itakuwil mo; 

Yamang nalalaman mo na ang gayon ay napahamak, at 
nagkakasala at siya'y hinahatulan ng kaniyang 
sarili. 

Pagka susuguin ko sa iyo si Artemas, o si Tiquico, 
ay magsikap kang pumarini sa akin sa Nicopolis: 
sapagka't pinasiyahan kong doon matira sa taginaw. 

Suguin mong may sikap si Zenas na tagapagtanggol 
ng kautusan at si Apolos sa kanilang paglalakbay, 
upang sila'y huwag kulangin ng ano man. 

At pagaralan din naman ng ating mga tao na 
manatili sa mabubuting gawa sa kagamitang 
kailangan, upang huwag mawalan ng bunga. 

Binabati ka ng lahat ng mga kasama ko. Batiin mo 
ang mga nagsisiibig sa atin sa pananampalataya. 
Biyaya ang sumainyo nawang lahat. 

Si Pablo, na bilanggo ni Cristo Jesus, at si 
Timoteo na ating kapatid kay Filemon na aming 
minamahal at kamanggagawa, 

At kay Apia na ating kapatid na babae, at kay 
Arquipo na kapuwa kawal namin, at sa iglesia sa 
iyong bahay: 

Sumainyo nawa ang biyaya at kapayapaang mula sa 
Dios na ating Ama at sa Panginoong Jesucristo. 

Nagpapasalamat akong lagi sa aking Dios, na ikaw 
ay binabanggit ko sa aking mga panalangin, 

Sa pagkabalita ko ng iyong pagibig, at ng 
pananampalataya mo sa Panginoong Jesus, at sa 
lahat ng mga banal; 

Upang ang pakikipagkaisa ng iyong pananampalataya, 
ay maging mabisa sa pagkaalam ng bawa't mabuting 
bagay na nasa iyo, sa kay Cristo. 

Sapagka't ako'y totoong nagalak at naaliw sa iyong 
pagibig, sapagka't ang mga puso ng mga banal ay 
naginhawahan sa pamamagitan mo, kapatid. 

Kaya, bagama't kay Cristo ay mayroon akong buong 
pagkakatiwala upang ipagtagubilin ko sa iyo ang 
nauukol, 

Gayon ma'y alangalang sa pagibig ay bagkus akong 
namamanhik, kung sa bagay akong si Pablo ay 
matanda na, at ngayon nama'y bilanggo ni Cristo 
Jesus: 

Ipinamamanhik ko sa iyo ang aking anak, na aking 
ipinanganak sa aking mga tanikala, si Onesimo, 

Na nang unang panahon ay hindi mo pinakinabangan, 
datapuwa't ngayon ay may pakikinabangin ka at ako 
man: 

Na siya'y aking pinabalik sa iyo sa kaniyang 
sariling katawan, sa makatuwid baga'y, ang aking 
sariling puso: 

Na ibig ko sanang pigilin siya sa aking piling, 
upang sa iyong pangalan ay paglingkuran ako sa mga 
tanikala ng evangelio: 

Datapuwa't kung wala kang pasiya ay wala akong 
magagawang anoman; upang ang iyong kabutihang-loob 
ay huwag maging tila sa pagkakailangan, kundi sa 
sariling kalooban. 

Sapagka't marahil sa ganito siya'y nahiwalay sa 
iyo sa sangdaling panahon, upang siya'y mapasa iyo 
magpakailan man; 

Na hindi na alipin, kundi higit sa alipin, isang 
kapatid na minamahal, lalong lalo na sa akin, 
nguni't gaano pa kaya sa iyo, na siya'y minamahal 
mo maging sa laman at gayon din sa Panginoon. 

Kung ako nga ay inaari mong kasama, ay tanggapin 
mo siyang tila ako rin. 

Nguni't kung siya'y nagkasala sa iyo ng anoman, o 
may utang sa iyong anoman, ay ibilang mo sa akin; 

Akong si Pablo na sumusulat nito ng aking sariling 
kamay, ay siyang magbabayad sa iyo: hindi sa 
sinasabi ko sa iyo na ikaw man ay utang mo pa sa 
akin. 

Oo, kapatid, magkaroon nawa ako ng katuwaan sa iyo 
sa Panginoon: panariwain mo ang aking puso kay 
Cristo. 

Kita'y sinulatan sa pagkakatiwala sa iyong 
pagtalima, palibhasa'y aking nalalaman na gagawin 
mo ang higit pa kay sa aking sinasabi. 

Datapuwa't bago ang lahat ay ipaghanda mo ako ng 
matutuluyan: sapagka't inaasahan kong sa 
pamamagitan ng inyong mga panalangin ay 
ipagkakaloob ako sa inyo. 

Binabati ka ni Epafras, na aking kasama sa 
pagkabilanggo kay Cristo Jesus; 

At gayon din ni Marcos, ni Aristarco, ni Demas, at 
ni Lucas na aking mga kamanggagawa. 

Ang biyaya ng ating Panginoong Jesucristo ay 
sumainyo nawang espiritu. Siya nawa. 

Ang Dios, na nagsalita nang unang panahon sa ating 
mga magulang sa iba't ibang panahon at sa iba't 
ibang paraan sa pamamagitan ng mga propeta, 

Ay nagsalita sa atin sa mga huling araw na ito sa 
pamamagitan, ng kaniyang Anak, na siyang itinalaga 
na tagapagmana ng lahat ng mga bagay, na sa 
pamamagitan naman niya'y ginawa ang sanglibutan; 

Palibhasa'y siyang sinag ng kaniyang 
kaluwalhatian, at tunay na larawan ng kaniyang 
pagka-Dios, at umaalalay ng lahat ng mga bagay sa 
pamamagitan ng salita ng kaniyang kapangyarihan, 
nang kaniyang magawa na ang paglilinis ng mga 
kasalanan, ay lumuklok sa kanan ng Karangalan sa 
kaitaasan; 

Na naging lalong mabuti kay sa mga anghel, 
palibhasa'y nagmana ng lalong marilag na pangalan 
kay sa kanila. 

Sapagka't kanino nga sa mga anghel sinabi niya 
kailan man, Ikaw ay aking Anak, Ikaw ay aking 
ipinanganak ngayon? at muli, Ako'y magiging 
kaniyang Ama, At siya'y magiging aking Anak? 

At muli nang dinadala niya ang panganay sa 
sangkalupaan ay sinasabi, At sambahin siya ng 
lahat ng mga anghel ng Dios. 

At sinasabi niya tungkol sa mga anghel, Yaong 
ginagawang mga anghel niya ang mga hangin, At ang 
kaniyang mga ministro ay ningas ng apoy: 

Nguni't tungkol sa Anak ay sinasabi, Ang iyong 
luklukan, Oh Dios, ay magpakailan man; At ang 
setro ng katuwiran ay siyang setro ng iyong 
kaharian. 

Inibig mo ang katuwiran, at kinapootan mo ang 
kasamaan; Kaya't ang Dios, ang Dios mo, ay 
nagbuhos sa inyo, Ng langis ng kasayahang higit sa 
iyong mga kasamahan. 

At, Ikaw, Panginoon, nang pasimula'y inilagay mo 
ang kinasasaligan ng lupa, At ang mga langit ay 
mga gawa ng iyong mga kamay: 

Sila'y mangapapahamak; datapuwa't ikaw ay 
nananatili: At silang lahat ay mangalulumang gaya 
ng isang kasuutan; 

At gaya ng isang balabal sila'y iyong bibilutin, 
At sila'y mapapalitang gaya ng kasuutan: Nguni't 
ikaw ay ikaw rin, At ang iyong mga taon ay di 
matatapos. 

Nguni't kanino sa mga anghel sinabi niya kailan 
man, Lumuklok ka sa aking kanan, Hanggang sa ang 
iyong mga kaaway ay gawin kong tungtungan ng iyong 
mga paa? 

Hindi baga silang lahat ay mga espiritung 
tagapaglingkod, na mga sinugo upang 
magsipaglingkod sa kapakinabangan ng mangagmamana 
ng kaligtasan? 

Kaya't nararapat nating pagkatantuin ang mga bagay 
na narinig, baka sakaling tayo'y makahagpos. 

Sapagka't kung ang ipinangusap na salita sa 
pamamagitan ng mga anghel ay nagtibay, at ang 
bawa't pagsalangsang at pagsuway ay tumanggap ng 
matuwid na parusa na kabayaran; 

Paanong makatatanan tayo, kung ating pabayaan ang 
ganitong dakilang kaligtasan? na ipinangusap ng 
Panginoon noong una ay pinatunayan sa atin sa 
pamamagitan ng mga nakarinig; 

Na pawang sinasaksihan naman ng Dios na kasama 
nila, sa pamamagitan ng mga tanda at mga 
kababalaghan, at ng saganang kapangyarihan, at ng 
mga kaloob ng Espiritu Santo, ayon sa kaniyang 
sariling kalooban. 

Sapagka't hindi niya ipinasakop sa mga anghel ang 
sanglibutang darating, na siya naming isinasaysay. 

Nguni't pinatunayan ng isa sa isang dako, na 
sinasabi, Ano ang tao, upang siya'y iyong 
alalahanin? O ang anak ng tao, upang siya'y iyong 
dalawin? 

Siya'y ginawa mong mababa ng kaunti kay sa mga 
anghel; Siya'y pinutungan mo ng kaluwalhatian at 
ng karangalan, At siya'y inilagay mo sa ibabaw ng 
mga gawa ng iyong mga kamay: 

Inilagay mo ang lahat ng mga bagay sa pagsuko sa 
ilalim ng kaniyang mga paa. Sapagka't nang 
pasukuin niya ang lahat ng mga bagay sa kaniya, ay 
wala siyang iniwan na di sumuko sa kaniya. Nguni't 
ngayon ay hindi pa natin nakikitang sumuko sa 
kaniya ang lahat ng mga bagay. 

Kundi nakikita natin ang ginawang mababa ng kaunti 
kay sa mga anghel, sa makatuwid ay si Jesus, na 
dahil sa pagbata ng kamatayan ay pinutungan ng 
kaluwalhatian at karangalan, upang sa pamamagitan 
ng biyaya ng Dios ay lasapin niya ang kamatayan 
dahil sa bawa't tao. 

Sapagka't marapat sa kaniya na pinagukulan ng 
lahat ng mga bagay, at sa pamamagitan niya ang 
lahat ng mga bagay, sa pagdadala ng maraming anak 
sa kaluwalhatian na gawing sakdal siyang may gawa 
ng kaligtasan nila sa pamamagitan ng mga sakit. 

Sapagka't ang nagpapagingbanal at ang mga 
pinapagingbanal ay pawang sa isa: na dahil dito'y 
hindi siya nahihiyang tawagin silang mga kapatid, 

Na sinasabi, Ibabalita ko ang iyong pangalan sa 
aking mga kapatid, Sa gitna ng kapisanan ay 
aawitin ko ang kapurihan mo. 

At muli, ilalagak ko ang aking pagkakatiwala sa 
kaniya. At muli, Narito, ako at ang mga anak na 
ibinigay sa akin ng Dios. 

Dahil sa ang mga anak ay mga may bahagi sa laman 
at dugo, siya nama'y gayon ding nakabahagi sa mga 
ito; upang sa pamamagitan ng kamatayan ay kaniyang 
malipol yaong may paghahari sa kamatayan, sa 
makatuwid ay ang diablo: 

At mailigtas silang lahat na dahil sa takot sa 
kamatayan ay nangasailalim ng pagkaalipin sa buong 
buhay nila. 

Sapagka't tunay na hindi niya tinutulungan ang mga 
anghel, kundi tinutulungan niya ang binhi ni 
Abraham. 

Kaya't nararapat sa kaniya na sa lahat ng mga 
bagay ay matulad sa kaniyang mga kapatid, upang 
maging isang dakilang saserdoteng maawain at tapat 
sa mga bagay na nauukol sa Dios, upang gumawa ng 
pangpalubag-loob patungkol sa mga kasalanan ng 
bayan. 

Palibhasa'y nagbata siya sa pagkatukso, siya'y 
makasasaklolo sa mga tinutukso. 

Kaya, mga banal na kapatid, mga may bahagi sa 
pagtawag ng kalangitan, inyong isipin ang Apostol 
at Dakilang Saserdote na ating kinikilala, si 
Jesus; 

Na siya'y tapat sa naglagay sa kaniya na gaya rin 
naman ni Moises sa buong sangbahayan niya. 

Sapagka't siya ay inaring may karapatan sa lalong 
kaluwalhatian kay sa kay Moises, palibhasa'y may 
lalong karangalan kay sa bahay yaong nagtayo ng 
bahay. 

Sapagka't ang bawa't bahay ay may nagtayo; 
datapuwa't ang nagtayo ng lahat ng mga bagay ay 
ang Dios. 

At sa katotohanang si Moises ay tapat sa buong 
sangbahayan niya gaya ng lingkod, na pinakapatotoo 
sa mga bagay na sasabihin pagkatapos; 

Datapuwa't si Cristo, gaya ng anak ay puno sa 
bahay niya; na ang bahay niya ay tayo, kung ating 
ingatang matibay ang ating pagkakatiwala at 
pagmamapuri sa pagasa natin hanggang sa katapusan. 

Gaya nga ng sabi ng Espiritu Santo, Ngayon kung 
marinig ninyo ang kaniyang tinig, 

Huwag ninyong papagmatigasin ang inyong mga puso, 
na gaya ng sa pamumungkahi, Gaya nang sa araw ng 
pagtukso sa ilang, 

Na doon ako tinukso ng inyong mga magulang sa 
pagsubok sa akin, At apat na pung taon na 
nangakita ang aking mga gawa. 

Dahil dito'y nagalit ako sa lahing ito, At aking 
sinabi, Laging sila'y nangagkakamali sa kanilang 
puso: Nguni't hindi nila nangakilala ang aking mga 
daan; 

Ano pa't aking isinumpa sa aking kagalitan, Sila'y 
hindi magsisipasok sa aking kapahingahan. 

Magsipagingat kayo, mga kapatid, baka sakaling 
mayroon sa kanino man sa inyo ng isang pusong 
masama na walang pananampalataya, na naghihiwalay 
sa inyo sa Dios na buhay: 

Nguni't kayo'y mangagpangaralan sa isa't isa 
araw-araw, samantalang sinasabi, Ngayon; baka 
papagmatigasin ang sinoman sa inyo ng daya ng 
kasalanan: 

Sapagka't tayo'y nagiging kabahagi ni Cristo, kung 
ating iniingatang matibay ang pasimula ng ating 
pagkakatiwala hanggang sa katapusan: 

Samantalang sinasabi, Ngayon kung marinig ninyo 
ang kaniyang tinig, Huwag ninyong papagmatigasin 
ang inyong mga puso, na gaya ng sa pamumungkahi. 

Sapagka't sino-sino, na pagkarinig ay namungkahi? 
nguni't, hindi baga yaong lahat na nagsialis sa 
Egipto sa pamamagitan ni Moises? 

At sino-sino ang kinagalitan niyang apat na pung 
taon? hindi baga yaong nangagkasala, na ang 
kanilang mga katawan ay nangabuwal sa ilang? 

At sa kani-kanino isinumpa niyang hindi 
makapapasok sa kaniyang kapahingahan, kundi yaong 
mga nagsisuway? 

At nakikita natin na sila'y hindi nangakapasok 
dahil sa kawalan ng pananampalataya. 

Mangatakot nga tayo, yamang may iniwang pangako ng 
pagpasok sa kaniyang kapahingahan, baka sakaling 
sinoman sa inyo ay maging tulad sa di nakaabot 
niyaon. 

Sapagka't tunay na tayo'y pinangaralan ng 
mabubuting balita, gaya rin naman nila: nguni't 
hindi nila pinakinabangan ang salitang 
napakinggan, dahil sa walang kalakip na 
pananampalataya ang nangakarinig. 

Sapagka't tayong nagsisipanampalataya ay 
nagsisipasok sa kapahingahang yaon; gaya ng sinabi 
niya, Gaya ng aking isinumpa sa aking kagalitan, 
Sila'y hindi magsisipasok sa aking kapahingahan: 
bagama't ang mga gawa ay nangatapos mula nang 
itatag ang sanglibutan. 

Sapagka't sa isang dako ay sinabi niya ang ganito 
tungkol sa ikapitong araw, At nagpahinga nang 
ikapitong araw ang Dios sa lahat ng kaniyang mga 
gawa; 

At sa dakong ito ay muling sinabi, Sila'y hindi 
magsisipasok sa aking kapahingahan. 

Kaya't yamang may natitira pang ibang dapat 
magsipasok doon, at ang mga pinangaralan nang una 
ng mabubuting balita ay hindi nangapasok dahil sa 
pagsuway, 

Ay muling nagtangi siya ng isang araw, Ngayon 
pagkatapos ng ilang panahon na sinabi sa mga awit 
ni David (ayon sa sinabi na ng una), Ngayon kung 
marinig ninyo ang kaniyang tinig, Huwag ninyong 
papagmatigasin ang inyong mga puso. 

Sapagka't kung ibinigay sa kanila ni Josue ang 
kapahingahan, ay hindi na sana niya sasalitain 
pagkatapos ang ibang araw. 

May natitira pa ngang isang pamamahingang sabbath, 
ukol sa bayan ng Dios. 

Sapagka't ang pumasok sa kaniyang kapahingahan ay 
nagpahinga naman sa kaniyang mga gawa, gaya ng 
Dios sa kaniyang mga gawa. 

Magsipagsikap nga tayo ng pagpasok sa 
kapahingahang yaon, upang huwag marapa ang sinoman 
ayon sa gayong halimbawa ng pagsuway. 

Sapagka't ang salita ng Dios ay buhay, at mabisa, 
at matalas kay sa alin mang tabak na may dalawang 
talim, at bumabaon hanggang sa paghihiwalay ng 
kaluluwa at espiritu, ng mga kasukasuan at ng 
utak, at madaling kumilala ng mga pagiisip at mga 
haka ng puso. 

At walang anomang nilalang na hindi nahahayag sa 
kaniyang paningin: nguni't ang lahat ng mga bagay 
ay hubad at hayag sa harapan ng mga mata niyaong 
ating pagsusulitan. 

Yaman ngang tayo'y mayroong isang lubhang dakilang 
saserdote, na pumasok sa kalangitan, si Jesus na 
Anak ng Dios, ay ingatan nating matibay ang ating 
pagkakilala. 

Sapagka't tayo'y walang isang dakilang saserdote 
na hindi maaaring mahabag sa ating kahinaan, kundi 
isa na tinukso sa lahat ng mga paraan gaya rin 
naman natin gayon ma'y walang kasalanan. 

Magsilapit nga tayong may pagkakatiwala sa 
luklukan ng biyaya, upang tayo'y magsipagtamo ng 
awa, at mangakasumpong ng biyaya upang tumulong sa 
atin sa panahon ng pangangailangan. 

Sapagka't ang bawa't dakilang saserdote 
palibhasa'y hinugot sa mga tao, ay inilagay dahil 
sa mga tao sa mga bagay na nauukol sa Dios, upang 
siya'y makapaghandog ng mga kaloob at mga hain 
namang patungkol sa mga kasalanan: 

Na makapagtitiis na may kaamuan sa mga di 
nakaaalam at nangamamali, yamang siya rin naman ay 
nalilibid ng kahinaan; 

At dahil dito'y nararapat siyang maghandog dahil 
sa mga kasalanan, at hindi lamang patungkol sa mga 
tao, kundi naman sa kaniyang sarili. 

At sinoman ay hindi tumatanggap sa kaniyang sarili 
ng karangalang ito, liban na kung tawagin siya ng 
Dios, na gaya ni Aaron. 

Gayon din si Cristo man ay hindi nagmapuri sa 
kaniyang sarili upang maging dakilang saserdote, 
kundi yaong sa kaniya ay nagsabi, Ikaw ay aking 
Anak. Ikaw ay aking naging anak ngayon: 

Gaya rin naman ng sinasabi niya sa ibang dako, 
Ikaw ay saserdote magpakailan man Ayon sa 
pagkasaserdote ni Melquisedec. 

Na siya sa mga araw ng kaniyang laman ay naghandog 
ng mga panalangin at mga daing na sumisigaw ng 
malakas at lumuluha doon sa may kapangyarihang 
makapagligtas sa kaniya sa kamatayan, at siya'y 
dininig dahil sa kaniyang banal na takot, 

Bagama't siya'y Anak, gayon may natuto ng 
pagtalima sa pamamagitan ng mga bagay na kaniyang 
tiniis; 

At nang siya'y mapaging sakdal, ay siya ang gumawa 
ng walang hanggang kaligtasan ng lahat na mga 
nagsisitalima sa kaniya; 

Pinanganlan ng Dios na dakilang saserdote ayon sa 
pagkasaserdote ni Melquisedec. 

Tungkol sa kaniya'y marami kaming sasabihin, at 
mahirap na saysayin, palibhasa'y nagsipurol kayo 
sa pakikinig. 

Sapagka't nang kayo'y nangararapat nang maging mga 
guro dahil sa kaluwatan, ay muling kayo'y 
nangangailangan na kayo'y turuan ninoman ng mga 
unang simulain ng aral ng Dios; at naging tulad sa 
mga nangangailangan ng gatas, at hindi ng pagkaing 
matigas. 

Sapagka't bawa't tumatanggap ng gatas ay walang 
karanasan sa salita ng katuwiran; sapagka't siya'y 
isang sanggol. 

Nguni't ang pagkaing matigas ay sa mga may gulang, 
sa makatuwid ay doon sa mga sa pamamagitan ng 
pamimihasa ay nangasanay ang kanilang mga 
pakiramdam, upang makilala ang mabuti at ang 
masama. 

Kaya't tayo'y tumigil na ng pagsasalita ng mga 
unang simulain ng aral ni Cristo, at tayo'y 
mangagpatuloy sa kasakdalan; na huwag nating 
ilagay na muli ang kinasasaligan ng pagsisisi sa 
mga patay na gawa, at ng pananampalataya sa Dios, 

Ng aral na tungkol sa mga paglilinis, at ng 
pagpapatong ng mga kamay, at ng pagkabuhay na 
maguli ng mga patay, at ng paghuhukom na walang 
hanggan. 

At ating gagawin ito, kung ipahihintulot ng Dios. 

Sapagka't tungkol sa mga minsang naliwanagan at 
nakalasap ng kaloob ng kalangitan, at mga 
nakabahagi ng Espiritu Santo, 

At nakalasap ng mabuting salita ng Dios, at ng mga 
kapangyarihan ng panahong darating, 

At saka nahiwalay sa Dios ay di maaaring baguhin 
silang muli sa pagsisisi; yamang kanilang 
ipinapapakong muli sa ganang kanilang sarili ang 
Anak ng Dios, at inilalagay na muli siya sa hayag 
na kahihiyan. 

Sapagka't ang lupang humitit ng ulang madalas na 
lumalagpak sa kaniya, at tinutubuan ng mga damong 
pakikinabangan ng mga yaon na dahil sa kanila'y 
binukid, ay tumanggap ng pagpapalang mula sa Dios: 

Datapuwa't kung namumunga ng mga tinik at dawag, 
ay itinatakuwil at malapit sa sumpa; at ang 
kaniyang kahihinatnan ay ang sunugin. 

Nguni't, mga minamahal, naniniwala kaming lubos sa 
magagaling na bagay tungkol sa inyo, at sa mga 
bagay na kalakip ng pagkaligtas, bagama't kami ay 
nagsasalita ng ganito: 

Sapagka't ang Dios ay hindi liko upang limutin ang 
inyong gawa at ang pagibig na inyong ipinakita sa 
kaniyang pangalan, sa inyong paglilingkod sa mga 
banal, at hanggang ngayo'y nagsisipaglingkod kayo. 

At ninanasa namin na ang bawa't isa sa inyo ay 
magpakita ng gayon ding sikap sa ikalulubos ng 
pagasa hanggang sa katapusan: 

Na huwag kayong mga tamad, kundi mga taga tulad 
kayo sa mga na sa pamamagitan ng pananampalataya 
at ng pagtitiis ay nagsisipagmana ng mga pangako. 

Sapagka't nang mangako ang Dios kay Abraham, 
palibhasa'y hindi niya maipanumpa ang anomang 
lalong mataas, ay ipinanumpa ang kaniyang sarili, 

Na sinasabi, Tunay sa pagpapala ay pagpapalain 
kita, at sa pagpaparami ay pararamihin kita. 

At sa ganito, nang makapaghintay na may pagtitiis, 
ay nagtamo siya ng pangako. 

Sapagka't ipinanunumpa ng mga tao ang lalong 
mataas: at sa bawa't pagtatalo nila'y ang sumpa sa 
pagpapatotoo ang siyang katapusan. 

Sa ganito, sa pagkaibig ng Dios na maipakitang 
lalong sagana sa mga tagapagmana ng pangako ang 
kawalan ng pagbabago ng kaniyang pasiya, ay 
ipinamagitan ang sumpa; 

Upang sa dalawang bagay na di mababago, na diya'y 
di maaaring ang Dios ay magbulaan, ay mangagkaroon 
tayo ng isang matibay na kasiglahan, tayong 
nangagsitakas na sumakanlong upang mangapit sa 
pagasang nalalagay sa ating unahan: 

Na ating inaring tulad sa sinepete ng kaluluwa, 
isang pagasa na matibay at matatag at pumapasok sa 
nasa loob ng tabing; 

Na doo'y pumasok dahil sa atin si Jesus, na gaya 
ng pangunahin, na naging dakilang saserdote 
magpakailan man ayon sa pagkasaserdote ni 
Melquisedec. 

Sapagka't itong si Melquisedec, hari sa Salem, 
saserdote ng Kataastaasang Dios, na siyang 
sumalubong kay Abraham sa pagbabalik na galing sa 
paglipol sa mga hari at siya'y pinagpala niya, 

Na siya namang binahagihan ni Abraham ng 
ikasangpung bahagi ng lahat (na kung sasaysayin, 
una-una, siya'y Hari ng katuwiran, at saka Hari 
naman sa Salem, na sa makatuwid, ay Hari ng 
kapayapaan; 

Na walang ama, walang ina, walang tandaan ng lahi, 
at walang pasimula ng mga araw ni katapusan ng 
buhay man, datapuwa't naging katulad ng Anak ng 
Dios), ay nanatiling saserdote magpakailan man. 

Nilaynilayin nga ninyo kung gaano ang kadakilaan 
ng taong ito, na binigyan ni Abraham, na 
patriarka, ng ikasangpung bahagi ng mga 
pinakamagagaling na samsam. 

At katotohanan ang mga sa anak ni Levi na 
nagsisitanggap ng katungkulang saserdote, ay 
mayroong utos na kumuha ng ikasangpung bahagi sa 
bayan ayon sa kautusan, sa makatuwid ay sa 
kanilang mga kapatid, bagama't ang mga ito ay 
nagsilabas sa mga balakang ni Abraham: 

Nguni't yaong ang talaan ng lahi ay hindi 
ibinibilang sa kanila ay kumuha ng ikasangpung 
bahagi kay Abraham, at pinagpala yaong may mga 
pangako. 

Datapuwa't walang anomang pagtatalo ang mababa ay 
pinagpapala ng mataas. 

At dito'y ang mga taong may kamatayan ay 
tumatanggap ng ikasangpung bahagi; datapuwa't doon 
ay ang isa, na pinatutunayang nabubuhay. 

At sa makatuwid baga'y sa pamamagitan ni Abraham 
pati si Levi, na tumatanggap ng ikasangpung 
bahagi, ay nagbayad ng ikasangpung bahagi; 

Sapagka't siya'y nasa mga balakang pa ng kaniyang 
ama, nang ito'y salubungin ni Melquisedec. 

Ngayon kung may kasakdalan nga sa pamamagitan ng 
pagkasaserdote ng mga Levita (sapagka't sa ilalim 
nito ay tinanggap ng bayan ang kautusan), anong 
kailangan pa na magbangon ang ibang saserdote, 
ayon sa pagkasaserdote ni Melquisedec at hindi 
ibilang ayon sa pagkasaserdote ni Aaron? 

Sapagka't nang palitan ang pagkasaserdote ay 
kinailangang palitan naman ang kautusan. 

Sapagka't yaong tungkol sa kaniya ay sinasabi ang 
mga bagay na ito ay naukol sa ibang angkan, na 
doon ang sinoma'y hindi naglilingkod sa dambana. 

Sapagka't maliwanag na ang ating Panginoon ay 
lumitaw mula kay Juda; na tungkol sa angkang yao'y 
walang sinalitang anoman si Moises hinggil sa mga 
saserdote. 

At lalo pang napakaliwanag ito, kung ayon sa anyo 
ni Melquisedec ay lumitaw ang ibang saserdote, 

Na ginawa, hindi ayon sa kautusan ng utos na ukol 
sa laman, kundi ayon sa kapangyarihan ng isang 
buhay na walang katapusan: 

Sapagka't pinatotohanan tungkol sa kaniya, Ikaw ay 
saserdote magpakailan man Ayon sa pagkasaserdote 
ni Melquisedec. 

Sapagka't napapawi ang unang utos dahil sa 
kaniyang kahinaan at kawalan ng kapakinabangan. 

(Sapagka't ang kautusan ay walang anomang 
pinasasakdal), at may pagpapasok ng isang pagasang 
lalong magaling, na sa pamamagitan nito ay 
nagsisilapit tayo sa Dios. 

At yamang yao'y hindi naging sa walang sumpa: 

(Sapagka't sila'y sa katotohanan ay ginawang mga 
saserdote na walang sumpa; datapuwa't siya'y may 
sumpa sa pamamagitan niyaong nagsasabi tungkol sa 
kaniya, Sumumpa ang Panginoon at hindi siya 
nagsisisi, Ikaw ay saserdote magpakailan man); 

Ay gayon din naman si Jesus ay naging tagapanagot 
sa lalong mabuting tipan. 

At katotohanang sila'y marami sa bilang na naging 
mga saserdote, sapagka't dahil sa kamatayan ay 
napigil sila ng pagpapatuloy: 

Datapuwa't siya, sapagka't namamalagi magpakailan 
man ay may pagkasaserdote siyang di mapapalitan. 

Dahil dito naman siya'y nakapagliligtas na lubos 
sa mga nagsisilapit sa Dios sa pamamagitan niya, 
palibhasa'y laging nabubuhay siya upang mamagitan 
sa kanila. 

Sapagka't nararapat sa atin ang gayong dakilang 
saserdoteng banal, walang sala, walang dungis, 
nahihiwalay sa mga makasalanan, at ginawang lalong 
mataas pa kay sa mga langit; 

Na hindi nangangailangan araw-araw na maghandog ng 
hain, na gaya niyaong mga dakilang saserdote 
una-una'y patungkol sa kaniyang sariling mga 
kasalanan at saka patungkol sa mga kasalanan ng 
bayan: sapagka't ito'y ginawa niyang minsan 
magpakailan man, nang kaniyang ihandog ang 
kaniyang sarili. 

Sapagka't inilagay ng kautusan na mga dakilang 
saserdote ang mga taong may kahinaan; nguni't ang 
salita ng sumpa na kasunod ng kautusan ay siyang 
naglalagay sa Anak, na sakdal magpakailan man. 

Ang kinauuwian nga ng mga bagay na aming sinasabi 
ay ito: Mayroon tayong isang dakilang saserdote, 
na nakaupo sa kanan ng luklukan ng Karangalan sa 
mga langit, 

Ministro sa santuario, at sa tunay na tabernakulo, 
na itinayo ng Panginoon, hindi ng tao. 

Sapagka't ang bawa't dakilang saserdote ay 
inilagay upang maghandog ng mga kaloob at ng mga 
hain naman: sa ganito'y kinakailangan din namang 
siya'y magkaroon ng anomang ihahandog. 

Kung siya nga'y nasa lupa ay hindi siya saserdote 
sa anomang paraan, palibhasa'y mayroon nang 
nagsisipaghandog ng mga kaloob ayon sa kautusan; 

Na nangaglilingkod sa anyo at anino ng mga bagay 
sa kalangitan, gaya naman ni Moises na 
pinagsabihan ng Dios nang malapit ng gawin niya 
ang tabernakulo: sapagka't sinabi niya, Ingatan mo 
na iyong gawin ang lahat ng mga bagay ayon sa 
anyong ipinakita sa iyo sa bundok. 

Datapuwa't ngayo'y kinamtan niya ang ministeriong 
lalong marangal, palibhasa'y siya nama'y 
tagapamagitan sa isang tipang lalong magaling, na 
inilagda sa lalong mabubuting pangako. 

Sapagka't kung ang unang tipang yaon ay naging 
walang kakulangan, ay hindi na sana inihanap ng 
pangangailangan ang ikalawa. 

Sapagka't sa pagkakita ng kakulangan sa kanila, ay 
sinabi niya, Narito, dumarating ang mga araw, 
sinasabi ng Panginoon, Na ako'y gagawa ng isang 
bagong pakikipagtipan; sa sangbahayan ni Israel at 
sa sangbahayan ni Juda. 

Hindi ayon sa tipang aking ipinakipagtipan sa 
kanilang mga magulang Nang araw na sila'y aking 
tangnan sa kamay, upang sila'y ihatid sa labas ng 
lupain ng Egipto; Sapagka't sila'y hindi nanatili 
sa aking tipan, At akin silang pinabayaan, 
sinasabi ng Panginoon. 

Sapagka't ito ang pakikipagtipang aking gagawin sa 
sangbahayan ni Israel Pagkatapos ng mga araw na 
yaon, sinasabi ng Panginoon; Ilalagay ko ang aking 
mga kautusan sa kanilang pagiisip, At sa kanilang 
mga puso'y aking isusulat ang mga ito. At ako'y 
magiging Dios nila, At sila'y magiging bayan ko: 

At hindi magtuturo ang bawa't isa sa kaniyang 
kababayan, At ang bawa't isa sa kaniyang kapatid, 
na sasabihing, Kilalanin mo ang Panginoon: 
Sapagka't ako'y makikilala ng lahat, Mula sa 
kaliitliitan hanggang sa kadakidakilaan sa kanila. 

Sapagka't ako'y magiging mahabagin sa kanilang 
kalikuan, At ang kanilang mga kasalanan ay hindi 
ko na aalalahanin pa. 

Doon sa sinasabi niya, Isang bagong tipan, ay 
linuma niya ang una. Datapuwa't ang nagiging luma 
at tumatanda ay malapit ng lumipas. 

Ngayon, ang unang tipan din ay nagkaroon ng mga 
palatuntunan ng pagsamba sa Dios, at ng kaniyang 
santuario, ang santuario ng sanglibutang ito. 

Sapagka't inihanda ang isang tabernakulo, ang una, 
na kinaroroonan ng kandelero, at ng dulang, at ng 
mga tinapay na handog; na siyang tinatawag na 
Dakong Banal. 

At sa likod ng ikalawang tabing ay ang tabernakulo 
na tinatawag na Dakong Kabanalbanalan; 

Na may isang gintong dambana ng kamangyan at kaban 
ng tipan, at ang paligid ay nakakalupkupan ng 
ginto, na siyang kinaroroonan ng sisidlang-ginto 
na may lamang mana, at tungkod ni Aaron na 
namulaklak, at mga tapyas na bato ng tipan; 

At sa ibabaw nito ay ang mga querubin ng 
kaluwalhatian na nangagsisililim sa luklukan ng 
awa; na ang mga bagay na ito ay hindi natin 
mapaguusapan ngayon ng isa isa. 

At sa ganitong pagkahanda ng mga bagay na ito, sa 
unang tabernakulo ay palaging nagsisipasok ang mga 
saserdote, na tinutupad ang mga katungkulan; 

Datapuwa't sa ikalawa ay pumapasok na nagiisa ang 
dakilang saserdote, minsan sa isang taon, na hindi 
walang dalang dugo, na inihahandog na patungkol sa 
kaniyang sarili, at sa mga kamalian ng bayan: 

Na ipinakikilala ng Espiritu Santo, na hindi pa 
naihahayag ang pagpasok sa dakong banal 
samantalang natatayo pa ang unang tabernakulo; 

Na yao'y isang talinghaga ng panahong kasalukuyan; 
ayon dito ay inihahandog ang mga kaloob at ang mga 
hain, tungkol sa budhi, na hindi magpapasakdal sa 
sumasamba, 

Palibhasa'y palatuntunan lamang na ukol sa laman, 
na iniatang hanggang sa panahon ng pagbabago (gaya 
ng mga pagkain, at mga inumin at sarisaring 
paglilinis). 

Nguni't pagdating ni Cristo na dakilang saserdote 
ng mabubuting bagay na darating, sa pamamagitan ng 
lalong malaki at lalong sakdal na tabernakulo, na 
hindi gawa ng mga kamay, sa makatuwid baga'y hindi 
sa paglalang na ito, 

At hindi rin naman sa pamamagitan ng dugo ng mga 
kambing at ng mga bulong baka, kundi sa 
pamamagitan ng kaniyang sariling dugo, ay pumasok 
na minsan magpakailan man sa dakong banal, na 
kinamtan ang walang hanggang katubusan. 

Sapagka't kung ang dugo ng mga kambing at ng mga 
baka, at ang abo ng dumalagang baka na ibinubudbod 
sa mga nadungisan, ay makapagiging banal sa 
ikalilinis ng laman: 

Gaano pa kaya ang dugo ni Cristo, na sa 
pamamagitan ng Espiritu na walang hanggan ay 
inihandog ang kaniyang sarili na walang dungis sa 
Dios, ay maglilinis ng inyong budhi sa mga gawang 
patay upang magsipaglingkod sa Dios na buhay? 

At dahil dito'y siya ang tagapamagitan ng isang 
bagong tipan, upang sa pamamagitan ng isang 
kamatayan na ukol sa ikatutubos ng mga 
pagsalangsang na nasa ilalim ng unang tipan, ang 
mga tinawag ay magsitanggap ng pangako na manang 
walang hanggan. 

Sapagka't kung saan mayroong tipan doo'y 
kinakailangan ang kamatayan ng gumawa niyaon. 

Sapagka't ang isang tipan ay may kabuluhan kung 
mamatay ang gumawa: sa ibang paraa'y walang 
anomang kabuluhan samantalang nabubuhay ang 
gumawa. 

Kaya't ang una mang tipan ay hindi itinalaga ng 
walang dugo. 

Sapagka't nang salitain ni Moises ang bawa't utos 
sa buong bayan ayon sa kautusan, ay kumuha siya ng 
dugo ng mga bulong baka at ng mga kambing, na may 
tubig at balahibong mapula ng tupa at isopo, at 
winisikan ang aklat at gayon din ang buong bayan, 

Na sinasabi, Ito ang dugo ng tipan na iniutos ng 
Dios tungkol sa inyo. 

Gayon din ang tabernakulo at ang lahat ng mga 
kasangkapan sa pangangasiwa ay pinagwiwisikan niya 
ng dugo sa gayon ding paraan. 

At ayon sa kautusan, ay halos masasabi kong lahat 
ng mga bagay ay nililinis ng dugo, at maliban na 
sa pagkabuhos ng dugo ay walang kapatawaran. 

Kinakailangan nga na ang mga anyo ng mga bagay sa 
sangkalangitan ay linisin ng mga ito; nguni't ang 
mga bagay ring ito sa sangkalangitan ay linisin ng 
lalong mabubuting handog kay sa rito. 

Sapagka't hindi pumasok si Cristo sa dakong banal 
na ginawa ng mga kamay, na kahalintulad lamang ng 
tunay; kundi sa talagang langit, upang humarap 
ngayon sa harapan ng Dios dahil sa atin: 

At siya'y hindi rin naman kailangang ihandog na 
madalas pa ang kaniyang sarili, na gaya ng 
dakilang saserdote na pumapasok sa dakong banal 
taon-taon na may dalang dugo na hindi niya sarili; 

Sa ibang paraan ay kailangan na siya'y magbatang 
madalas mula nang itatag ang sanglibutan: 
datapuwa't ngayon ay minsan siya'y nahayag sa 
katapusan ng mga panahon upang alisin ang 
kasalanan sa pamamagitan ng pagkahandog ng 
kaniyang sarili. 

At kung paanong itinakda sa mga tao ang mamatay na 
minsan, at pagkatapos nito ay ang paghuhukom; 

Ay gayon din naman si Cristo, na inihandog na 
minsan upang dalhin ang mga kasalanan ng marami, 
sa ikalawa'y pakikita na hiwalay sa kasalanan, sa 
ikaliligtas ng mga nagsisipaghintay sa kaniya. 

Sapagka't ang kautusan na may isang anino ng 
mabubuting bagay na darating, hindi ang tunay na 
larawan ng mga bagay, kailan pa man ay di maaaring 
magpasakdal sa mga nagsisilapit sa pamamagitan ng 
mga hain na laging inihahandog sa taon-taon. 

Sa ibang paraan ay hindi kaya baga nagsipaglikat 
sila ng paghahandog? sapagka't ang mga 
nagsisisamba, yamang nalinis na minsan, ay hindi 
na sana nagkaroon pa ng budhi sa mga kasalanan. 

Nguni't sa mga hain yaon ginagawa ang pagaalaala 
sa mga kasalanan taon-taon. 

Sapagka't di maaari na ang dugo ng mga baka at ng 
mga kambing ay makapagalis ng mga kasalanan. 

Kaya't pagpasok niya sa sanglibutan, ay sinasabi, 
Hain at handog ay hindi mo ibig. Nguni't isang 
katawan ang sa akin ay inihanda mo; 

Sa mga handog na susunugin at mga haing patungkol 
sa mga kasalanan ay hindi ka nalugod. 

Nang magkagayo'y sinabi ko, Narito, ako'y pumarito 
(sa balumbon ng aklat ay nasusulat tungkol sa 
akin.) Upang gawin, Oh Dios, ang iyong kalooban. 

Sa itaas ay sinasabi, Mga hain at mga handog at 
mga handog na susunuging buo at mga haing 
patungkol sa kasalanan ay hindi mo ibig, at di mo 
rin kinalulugdan (mga bagay na inihahandog ayon sa 
kautusan), 

Saka sinabi niya, Narito, ako'y pumarito upang 
gawin ang iyong kalooban. Inaalis niya ang una, 
upang maitatag ang ikalawa. 

Sa kaloobang yaon tayo'y pinapaging-banal, sa 
pamamagitan ng pagkahandog ng katawan ni Cristo na 
minsan magpakailan man. 

At katotohanang ang bawa't saserdote na araw-araw 
ay nangangasiwa ng patayo at naghahandog na 
madalas ng gayon ding mga hain, na hindi makaalis 
kailan pa man ng mga kasalanan: 

Nguni't siya, nang makapaghandog ng isa lamang 
hain patungkol sa mga kasalanan magpakailan man, 
ay umupo sa kanan ng Dios; 

Buhat noon ay naghihintay hanggang sa ang kaniyang 
mga kaaway ay maging tungtungan ng kaniyang mga 
paa. 

Sapagka't sa pamamagitan ng isang paghahandog ay 
kaniyang pinasakdal magpakailan man ang mga 
pinapagiging-banal. 

At ang Espiritu Santo ay nagbibigay patotoo rin 
naman sa atin; sapagka't pagkasabi niya na, 

Ito ang tipang gagawin ko sa kanila Pagkatapos ng 
mga araw na yaon, sabi ng Panginoon; Ilalagay ko 
ang aking mga kautusan sa kanilang puso, At 
isusulat ko rin naman sa kanilang pagiisip; 

At ang kanilang mga kasalanan at kanilang mga 
kasamaan ay hindi ko na aalalahanin pa. 

At kung saan may kapatawaran ng mga ito ay wala 
nang paghahandog na patungkol pa sa kasalanan. 

Mga kapatid, yamang may kalayaan ngang makapasok 
sa dakong banal sa pamamagitan ng dugo ni Jesus, 

Sa pamamagitan ng daang bago at buhay na kaniyang 
itinalaga sa atin, sa pamamagitan ng tabing, sa 
makatuwid baga'y sa kaniyang laman; 

At yamang may isang Dakilang Saserdote na pangulo 
sa bahay ng Dios; 

Tayo'y magsilapit na may tapat na puso sa lubos na 
pananampalataya, na ang ating mga puso na 
winisikan mula sa isang masamang budhi: at 
mahugasan ang ating katawan ng dalisay na tubig, 

Na ating ingatang matibay ang pagkakilala ng ating 
pagasa upang huwag magalinlangan: sapagka't tapat 
ang nangako: 

At tayo'y mangagtinginan upang tayo'y mangaudyok 
sa pagiibigan at mabubuting gawa; 

Na huwag nating pabayaan ang ating pagkakatipon, 
na gaya ng ugali ng iba, kundi mangagaralan sa 
isa't isa; at lalo na kung inyong namamalas na 
nalalapit na ang araw. 

Sapagka't kung ating sinasadya ang pagkakasala 
pagkatapos na ating matanggap ang pagkakilala sa 
katotohanan, ay wala nang haing natitira pa 
tungkol sa mga kasalanan, 

Kundi isang kakilakilabot na paghihintay sa 
paghuhukom, at isang kabangisan ng apoy na lalamon 
sa mga kaaway. 

Ang magpawalang halaga sa kautusan ni Moises sa 
patotoo ng dalawa o tatlong saksi, ay mamamatay na 
walang awa: 

Gaano kayang higpit ng parusa, sa akala ninyo, ang 
ihahatol na nauukol doon sa yumurak sa Anak ng 
Dios, at umaring di banal sa dugo ng tipan na 
nagpabanal sa kaniya, at umalipusta sa Espiritu ng 
biyaya? 

Sapagka't ating nakikilala yaong nagsabi, Akin ang 
paghihiganti, ako ang gaganti. At muli, Huhukuman 
ng Panginoon ang kaniyang bayan. 

Kakilakilabot na bagay ang mahulog sa mga kamay ng 
Dios na buhay. 

Datapuwa't alalahanin ang mga nakaraang araw, na 
sa mga yaon, pagkatapos na kayo'y maliwanagan, ay 
nangagtiis kayo ng malaking pakikilaban ng mga 
pagbabata; 

Na una una ay naging isang katawatawa dahil sa mga 
pagkasiphayo at gayon din sa mga kahirapan; at sa 
ikalawa, ay naging kasama niyaong mga inaring 
gayon. 

Sapagka't kayo'y nangahabag sa mga may tanikala, 
at tinanggap ninyo ng buong galak ang pagkaagaw ng 
inyong pag-aari, palibhasa'y inyong nalalamang 
mayroon kayo sa inyong sarili ng isang pag-aaring 
lalong mabuti at tumatagal. 

Huwag nga ninyong itakuwil ang inyong 
pagkakatiwala, na may dakilang ganting-pala. 

Sapagka't kayo'y nangangailangan ng pagtitiis, 
upang kung inyong magawa ang kalooban ng Dios, ay 
magsitanggap kayo ng pangako. 

Sapagka't sa madaling panahon, Siyang pumaparito 
ay darating, at hindi magluluwat. 

Nguni't ang aking lingkod na matuwid ay mabubuhay 
sa pananampalataya: At kung siya ay umurong, ay 
hindi kalulugdan ng aking kaluluwa. 

Nguni't tayo'y hindi doon sa mga nagsisibalik sa 
kapahamakan; kundi doon sa mga may pananampalataya 
sa ikaliligtas ng kaluluwa. 

Ngayon, ang pananampalataya ay siyang kapanatagan 
sa mga bagay na hinihintay, ang katunayan ng mga 
bagay na hindi nakikita. 

Sapagka't sa pamamagitan nito ang mga matanda ay 
sinaksihan. 

Sa pananampalataya ay natatalastas natin na ang 
sanglibutan ay natatag sa pamamagitan ng salita ng 
Dios, ano pa't ang nakikita ay hindi ginawa sa mga 
bagay na nakikita. 

Sa pananampalataya si Abel ay naghandog sa Dios ng 
lalong mabuting hain kay sa kay Cain, sa 
pamamagitan nito'y sinaksihan sa kaniyang siya'y 
matuwid, na nagpapatotoo ang Dios tungkol sa 
kaniyang mga kaloob: at sa pamamagitan nito patay 
na siya ay nagsasalita pa. 

Sa pananampalataya si Enoc ay inilipat upang huwag 
niyang makita ang kamatayan; at hindi siya 
nasumpungan, sapagka't siya'y inilipat ng Dios: 
sapagka't bago siya inilipat ay pinatotohanan sa 
kaniyang siya'y naging kalugodlugod sa Dios: 

At kung walang pananampalataya ay hindi maaaring 
maging kalugodlugod sa kaniya; sapagka't ang 
lumalapit sa Dios ay dapat sumampalatayang may 
Dios, at siya ang tagapagbigay ganti sa mga sa 
kaniya'y nagsisihanap. 

Sa pananampalataya si Noe, nang paunawaan ng Dios 
tungkol sa mga bagay na hindi pa nakikita, dala ng 
banal na takot, ay naghanda ng isang daong sa 
ikaliligtas ng kaniyang sangbahayan; na sa 
pamamagitan nito ay hinatulan niya ang 
sanglibutan, at naging tagapagmana ng katuwiran na 
ayon sa pananampalataya. 

Sa pananampalataya si Abraham, nang tawagin, ay 
tumalima upang pumaroon sa isang dakong kaniyang 
tatanggaping mana; at siya'y yumaon na di 
nalalaman kung saan siya paroroon. 

Sa pananampalataya siya'y naging manglalakbay sa 
lupang pangako, na gaya sa hindi niya sariling 
lupa, at tumahan sa mga tolda na kasama si Isaac 
at si Jacob, na mga tagapagmana ng isang pangako 
na kasama niya: 

Sapagka't inaasahan niya ang bayang may mga 
kinasasaligan, na ang nagtayo at gumawa ay ang 
Dios. 

Sa pananampalataya si Sara rin ay tumanggap ng 
lakas upang ipaglihi ang binhi, nang lipas na ang 
kaniyang gulang, palibhasa'y inari niyang tapat 
ang nangako: 

Kaya naman sumibol sa isa, sa kaniya na tila patay 
na, ang kasing dami ng mga bituin sa langit sa 
karamihan, at di mabilang na gaya ng mga buhanging 
nasa tabi ng dagat. 

Ayon sa pananampalataya ay nangamatay ang lahat ng 
mga ito, na hindi kinamtan ang mga pangako, 
nguni't kanilang nangakita na natanaw mula sa 
malayo, at kanilang ipinahayag na sila'y pawang 
taga ibang bayan at manglalakbay sa ibabaw ng 
lupa. 

Sapagka't ang mga nagsisipagsabi ng mga gayong 
bagay ay nagpapakilalang hinahanap nila ang 
lupaing kanilang sarili. 

At katotohanang kung kanilang naalaala yaong 
lupaing kanilang pinanggalingan, ay nagkaroon sana 
sila ng mabuting pagkakataon upang bumalik. 

Nguni't ngayon ay nagnanasa sila ng lalong 
magaling na lupain, sa makatuwid baga'y ang sa 
langit: kaya hindi sila ikinahihiya ng Dios na 
tawaging Dios nila; sapagka't kaniyang ipinaghanda 
sila ng isang bayan. 

Sa pananampalataya, nang subukin si Abraham, ay 
inihandog si Isaac: oo, siyang tumanggap na may 
galak ng mga pangako ay siyang naghandog sa 
kaniyang bugtong na anak; 

Sa makatuwid baga'y yaong pinagsabihan, Kay Isaac 
ay tatawagin ang iyong binhi: 

Na inisip na maging sa gitna ng mga patay ay 
maaaring buhayin siyang maguli ng Dios; mula diyan 
din naman ay muli siyang tinanggap sa isang 
halimbawa. 

Sa pananampalataya'y binasbasan ni Isaac si Jacob 
at si Esau, tungkol sa mga bagay na darating. 

Sa pananampalataya, si Jacob ng mamatay na ay 
binasbasan niya ang bawa't isa sa mga anak ni 
Jose; at sumambang nakatangan sa puno ng kaniyang 
tungkod. 

Sa pananampalataya, nang malapit nang mamatay si 
Jose, ay binanggit niya ang pagalis sa Egipto ng 
mga anak ni Israel; at nagutos tungkol sa kaniyang 
mga buto. 

Sa pananampalataya, nang ipanganak si Moises, ay 
itinagong tatlong buwan ng kaniyang mga magulang, 
sapagka't kanilang nakitang maganda ang bata; at 
hindi sila natakot sa utos ng hari. 

Sa pananampalataya, nang lumaki na si Moises, ay 
tumangging siya'y tawaging anak ng anak na babae 
ni Faraon; 

Na pinili pa ang siya'y tampalasanin na kasama ng 
bayan ng Dios, kay sa magtamo ng nagsisikupas na 
kaligayahan sa pagkakasala; 

Na inaring malaking kayamanan ang kadustaan ni 
Cristo, kay sa mga kayamanan ng Egipto: sapagka't 
ang kaniyang tinititigan ay ang gantingpalang 
kabayaran. 

Sa pananampalataya'y iniwan niya ang Egipto, na 
hindi natakot sa poot ng hari: sapagka't 
nagtitiyagang tulad sa nakakita niyaong di 
nakikita. 

Sa pananampalataya'y itinatag niya ang paskua, at 
ang pagwiwisik ng dugo, upang ang manglilipol sa 
mga panganay ay huwag silang lipulin. 

Sa pananampalataya'y nagsipagdaan sila sa gitna ng 
Dagat na Mapula na gaya ng sa lupang tuyo: na nang 
subuking gawin ito ng mga taga Egipto ay pawang 
nangalunod. 

Sa pananampalataya'y nangalagpak ang mga kuta ng 
Jerico, pagkatapos na makubkob na pitong araw. 

Sa pananampalataya'y hindi napahamak na kasama ng 
mga manunuway, ang patutot na si Rahab, na 
tumanggap na payapa sa mga tiktik. 

At ano pa ang aking sasabihin? sapagka't 
kukulangin ako ng panahon kung sasaysayin ko ang 
tungkol kay Gideon, kay Barac, kay Samson, kay 
Jefte; tungkol kay David, at kay Samuel at sa mga 
propeta: 

Na ang mga ito, sa pamamagitan ng 
pananampalataya'y nagsilupig ng mga kaharian, 
nagsigawa ng katuwiran, nangagtamo ng mga pangako, 
nangagtikom ng mga bibig ng mga leon, 

Nagsipatay ng bisa ng apoy, nangakatanan sa talim 
ng tabak, nagsilakas sa kahinaan, naging mga 
makapangyarihan sa pakikipagbaka, nangagpaurong ng 
mga hukbong taga ibang lupa. 

Tinanggap ng mga babae ang kanilang mga patay sa 
pamamagitan ng pagkabuhay na maguli: at ang iba'y 
nangamatay sa hampas, na hindi tinanggap ang 
kanilang katubusan; upang kamtin nila ang lalong 
mabuting pagkabuhay na maguli: 

At ang iba'y nangagkaroon ng pagsubok sa 
pagkalibak at pagkahampas, oo, bukod dito'y sa mga 
tanikala at bilangguan naman: 

Sila'y pinagbabato, pinaglagari, pinagtutukso, 
pinagpapatay sa tabak: sila'y nagsilakad na 
paroo't parito na may balat ng mga tupa't kambing: 
na mga salat, nangapipighati, tinatampalasan; 

(Na sa mga yaon ay hindi karapatdapat ang 
sanglibutan), na nangaliligaw sa mga ilang at sa 
mga kabundukan at sa mga yungib, at sa mga lungga 
ng lupa. 

At ang lahat ng mga ito, nang sila'y mapatotohanan 
na dahil sa kanilang pananampalataya, ay hindi 
kinamtan ang pangako, 

Na ipinaghanda ng Dios ng lalong mabuting bagay 
tungkol sa atin, upang sila'y huwag maging sakdal 
ng bukod sa atin. 

Kaya't yamang nakukubkob tayo ng makapal na bilang 
ng mga saksi, itabi namang walang liwag ang bawa't 
pasan, at ang pagkakasalang pumipigil sa atin, at 
ating takbuhing may pagtitiis ang takbuhing 
inilagay sa harapan natin, 

Na masdan natin si Jesus na gumawa at sumakdal ng 
ating pananampalataya, na siya dahil sa kagalakang 
inilagay sa harapan niya ay nagtiis ng krus, na 
niwalang bahala ang kahihiyan, at umupo sa kanan 
ng luklukan ng Dios. 

Sapagka't dilidilihin ninyo yaong nagtiis ng 
gayong pagsalangsang ng mga makasalanan laban sa 
kaniyang sarili, upang kayo'y huwag magsihina, na 
manglupaypay sa inyong mga kaluluwa. 

Hindi pa kayo nakikipaglaban hanggang sa mabubo 
ang dugo, na nakikipagaway laban sa kasalanan: 

At inyong nilimot ang iniaral na ipinakikipagtalo 
sa inyong tulad sa mga anak, Anak ko, huwag mong 
waling bahala ang parusa ng Panginoon, O 
manglupaypay man kung ikaw ay pinagwiwikaan niya; 

Sapagka't pinarurusahan ng Panginoon ang kaniyang 
iniibig, At hinahampas ang bawa't tinatanggap na 
anak. 

Na dahil sa ito'y parusa kayo'y nagtitiis; inaari 
kayo ng Dios na tulad sa mga anak; sapagka't alin 
ngang anak ang hindi pinarurusahan ng kaniyang 
ama? 

Datapuwa't kung kayo'y hindi pinarurusahan, na 
pawang naranasan ng lahat, kung gayo'y mga anak sa 
ligaw kayo, at hindi tunay na anak. 

Bukod dito, tayo'y nangagkaroon ng mga ama ng 
ating laman upang tayo'y parusahan, at sila'y 
ating iginagalang: hindi baga lalong tayo'y 
pasasakop sa Ama ng mga espiritu, at tayo'y 
mabubuhay? 

Sapagka't katotohanang tayo'y pinarusahan nilang 
ilang araw ayon sa kanilang minagaling; nguni't 
siya'y sa kapakinabangan natin, upang tayo'y 
makabahagi ng kaniyang kabanalan. 

Lahat ng parusa sa ngayon ay tila man din hindi 
ikaliligaya kundi ikalulungkot; gayon ma'y 
pagkatapos ay namumunga ng bungang mapayapa ng 
katuwiran sa mga nagsipagsanay sa pamamagitan 
nito. 

Kaya't itaas ninyo ang mga kamay na nakababa, ang 
mga tuhod namang nanginginig; 

At magsigawa kayo ng matuwid na landas sa inyong 
mga paa, upang huwag maligaw ang pilay, kundi 
bagkus gumaling. 

Sundin ninyo ang kapayapaan sa lahat ng mga tao, 
at ang pagpapakabanal na kung wala ito'y sinoman 
ay di makakakita sa Panginoon: 

Na pakaingatan na baka ang sinoma'y di makaabot sa 
biyaya ng Dios; baka kayo'y bagabagin ng anomang 
ugat ng kapaitan na sumisibol, at dahil dito'y 
mahawa ang marami; 

Baka magkaroon ng sinomang mapakiapid, o 
mapaglapastangan, gaya ni Esau, na sa isang 
pinggang pagkain ay ipinagbili ang kaniyang 
sariling pagkapanganay. 

Sapagka't nalalaman ninyo na bagama't pagkatapos 
ay ninanasa niyang magmana ng pagpapala, siya'y 
itinakuwil; sapagka't wala na siyang nasumpungang 
pagkakataon ng pagsisisi sa kaniyang ama, bagama't 
pinagsisikapan niyang mapilit na lumuluha. 

Sapagka't hindi kayo nagsilapit sa bundok na 
nahihipo, at nagliliyab sa apoy, at sa 
kapusikitan, at sa kadiliman, at sa unos, 

At tunog ng pakakak, at tinig ng mga salita; na 
ang nakarinig ng tinig na ito ay nagsipamanhik na 
huwag nang sa kanila'y salitain pa ang anomang 
salita; 

Sapagka't hindi matiis ang iniuutos, Kahit ang 
isang hayop kung tumungtong sa bundok ay 
babatuhin; 

At totoong kakilakilabot ang napanood, ano pa't 
sinabi ni Moises, Ako'y totoong nasisindak at 
nanginginig: 

Datapuwa't nagsilapit kayo sa bundok ng Sion, at 
sa bayan ng Dios na buhay, ang Jerusalem sa 
kalangitan, at sa mga di mabilang na hukbo ng mga 
anghel, 

Sa pangkalahatang pulong at iglesia ng mga 
panganay na nangatatala sa langit, at sa Dios na 
Hukom ng lahat, at mga espiritu ng mga taong ganap 
na pinasakdal, 

At kay Jesus na tagapamagitan ng bagong tipan, at 
dugong pangwisik na nagsasalita ng lalong mabuti 
kay sa dugo ni Abel. 

Pagingatan ninyong kayo'y huwag tumanggi sa 
nagsasalita. Sapagka't kung hindi nakatanan ang 
mga nagsitanggi sa nagbalita sa kanila sa ibabaw 
ng lupa, ay lalo pa tayong hindi makatatanan na 
nagsisihiwalay Doon sa nagbabalitang buhat sa 
langit: 

Na ang tinig na yaon ay nagpayanig noon ng lupa: 
datapuwa't ngayo'y nangako siya, na nagsasabi, 
Minsan pang yayanigin ko, hindi lamang ang lupa, 
kundi pati ng langit. 

At itong salita, Minsan pang, ay pinakakahuluganan 
ang pagaalis niyaong mga bagay na niyanig, gaya ng 
mga bagay na ginawa, upang mamalagi ang mga hindi 
niyanig. 

Kaya't pagkatanggap ng isang kahariang hindi 
magagalaw, ay magkaroon tayo ng biyayang sa 
pamamagitan nito ay makapaghahandog tayong may 
paggalang at katakutan ng paglilingkod na 
nakalulugod sa Dios: 

Sapagka't ang Dios natin ay isang apoy na 
mamumugnaw. 

Mamalagi nawa ang pagibig sa mga kapatid. 

Huwag ninyong limutin ang pagpapakita ng pagibig 
sa mga taga ibang lupa: sapagka't sa pamamagitan 
nito ang iba'y walang malay na nakapagpapatuloy ng 
mga anghel. 

Alalahanin ninyo ang mga may tanikala, gaya ng 
kayo'y nangagagapos na kasama nila; ang mga 
tinatampalasan na gaya ng kayo naman ay 
tinatampalasan sa katawan. 

Maging marangal nawa sa lahat ang pagaasawa, at 
huwag nawang magkadungis ang higaan: sapagka't ang 
mga mapakiapid at ang mga mapangalunya ay pawang 
hahatulan ng Dios. 

Mangilag kayo sa pagibig sa salapi; mangagkasiya 
kayo sa inyong tinatangkilik: sapagka't siya rin 
ang nagsabi, Sa anomang paraan ay hindi kita 
papagkukulangin, sa anomang paraan ni hindi kita 
pababayaan. 

Ano pa't ating masasabi ng buong tapang, Ang 
Panginoon ang aking katulong; hindi ako matatakot: 
Anong magagawa sa akin ng tao? 

Alalahanin ninyo ang nangagkaroon ng pagpupuno sa 
inyo na siyang nangagsalita sa inyo ng salita ng 
Dios; at sa pagdidilidili ng wakas ng kanilang 
pamumuhay, ay inyong tularan ang kanilang 
pananampalataya. 

Si Jesucristo ay siya ring kahapon at ngayon, oo 
at magpakailan man. 

Huwag nga kayong padala sa mga turong sarisari at 
di kilala: sapagka't mabuti na ang puso ay 
patibayin sa pamamagitan ng biyaya; hindi sa 
pamamagitan ng mga pagkain, na di pinakikinabangan 
ng mga nagabala sa kanila. 

Tayo ay may isang dambana, na hindi matuwid kainan 
ng mga nagsisipaglingkod sa tabernakulo. 

Sapagka't ang mga katawan ng mga hayop na ang mga 
dugo'y dinadala ng dakilang saserdote sa dakong 
banal na handog na patungkol sa kasalanan, ay 
sinusunog sa labas ng kampamento. 

Kaya naman si Jesus, upang mapaging banal sa 
pamamagitan ng kanilang sariling dugo ang bayan, 
ay nagbata sa labas ng pintuan. 

Atin nga siyang labasin sa labas ng kampamento na 
dalhin natin ang kaniyang pagkadusta. 

Sapagka't dito'y wala tayong bayan na namamalagi, 
nguni't hinahanap natin ang bayan na darating. 

Sa pamamagitan nga niya ay maghandog tayong palagi 
ng hain ng pagpupuri sa Dios, sa makatuwid baga, 
ay ng bunga ng mga labi na nagpapahayag ng 
kaniyang pangalan. 

Datapuwa't ang paggawa ng mabuti at ang pagabuloy 
ay huwag ninyong kalimutan: sapagka't sa mga 
gayong hain ang Dios ay totoong nalulugod. 

Magsitalima kayo sa namiminuno sa inyo, at kayo'y 
pasakop sa kanila: sapagka't pawang nangagpupuyat 
dahil sa inyong mga kaluluwa, na parang sila ang 
mangagsusulit; upang ito'y gawin nilang may 
kagalakan, at huwag may hapis: sapagka't sa 
ganito'y di ninyo mapapakinabangan. 

Idalangin ninyo kami: sapagka't kami'y 
naniniwalang lubos na kami ay may mabuting budhi, 
na nagnanasang mabuhay na marangal sa lahat ng mga 
bagay. 

At iniaaral ko sa inyong malabis na inyong gawin 
ito, upang ako'y masauli na lalong madali sa inyo. 

Ngayon ang Dios ng kapayapaan na muling nagdala 
mula sa mga patay sa dakilang pastor ng mga tupa 
sa pamamagitan ng dugo ng walang hanggang tipan, 
sa makatuwid baga'y ang Panginoon nating si Jesus, 

Ay pakasakdalin nawa niya kayo sa bawa't mabuting 
gawa upang gawin ang kanyang kalooban, na gawin sa 
atin ang nakalulugod sa paningin niya, sa 
pamamagitan ni Jesucristo; na mapasa kaniya nawa 
ang kaluwalhatian magpakailan man. Siya nawa. 

Datapuwa't ipinamamanhik ko sa inyo, mga kapatid, 
na inyong pagtiisan ang salitang iniaral: 
sapagka't kayo'y sinulatan ko ng ilang salita. 

Inyong talastasin na ang ating kapatid na si 
Timoteo ay pinawalan na; na kung siya'y dumating 
na madali, kayo'y makikita kong kasama niya. 

Batiin ninyo ang lahat ng mga namiminuno sa inyo, 
at ang lahat ng mga banal. Kayo'y binabati ng 
nangasa Italia. 

Ang biyaya'y sumainyo nawang lahat. Siya nawa. 

Si Santiago, na alipin ng Dios at ng Panginoon 
Jesucristo, ay bumabati sa labingdalawang angkan 
na nasa Pangangalat. 

Mga kapatid ko, ariin ninyong buong kagalakan, 
kung kayo'y mangahulog sa sarisaring tukso; 

Yamang nalalaman na ang pagsubok sa inyong 
pananampalataya ay gumagawa ng pagtitiis. 

At inyong pabayaan na ang pagtitiis ay magkaroon 
ng sakdal na gawa, upang kayo'y maging sakdal at 
ganap, na walang anoman kakulangan. 

Nguni't kung nagkukulang ng karunungan ang sinoman 
sa inyo, ay humingi sa Dios, na nagbibigay ng 
sagana sa lahat at hindi nanunumbat; at ito'y 
ibibigay sa kaniya. 

Nguni't humingi siyang may pananampalataya, na 
walang anomang pagaalinlangan: sapagka't yaong 
nagaalinlangan ay katulad ng isang alon ng dagat 
na itinutulak ng hangin at ipinapadpad sa 
magkabikabila. 

Sapagka't huwag isipin ng taong yaon na siya'y 
tatanggap ng anoman bagay sa Panginoon; 

Ang taong may dalawang akala, ay walang tiyaga sa 
lahat ng kaniyang mga paglakad. 

Datapuwa't ang kapatid na mababang kapalaran ay 
magmapuri sa kaniyang mataas na kalagayan: 

At ang mayaman, dahil sa siya'y pinababa: 
sapagka't siya'y lilipas na gaya ng bulaklak ng 
damo. 

Sapagka't sumisikat ang araw na may hanging 
nakakasunog, at naluluoy ang damo; at nangalalagas 
ang bulaklak nito, at nawawala ang karikitan ng 
kaniyang anyo: gayon din naman ang taong mayaman 
na malalanta sa lahat ng kaniyang mga paglakad. 

Mapalad ang taong nagtitiis ng tukso; sapagka't 
pagkasubok sa kaniya, siya'y tatanggap ng putong 
ng buhay, na ipinangako ng Panginoon sa mga 
nagsisiibig sa kaniya. 

Huwag sabihin ng sinoman pagka siya'y tinutukso, 
Ako'y tinutukso ng Dios; sapagka't ang Dios ay 
hindi matutukso sa masamang bagay, at hindi rin 
naman siya nanunukso sa kanino man: 

Kundi ang bawa't tao ay natutukso, pagka nahihila 
ng sariling masamang pita at nahihikayat. 

Kung magkagayo'y ang kahalayan, kung maipaglihi ay 
nanganganak ng kasalanan: at ang kasalanan, pagka 
malaki na ay namumunga ng kamatayan. 

Huwag kayong padaya, mga minamahal kong kapatid. 

Ang bawa't mabuting kaloob at ang bawa't sakdal na 
kaloob ay pawang buhat sa itaas, na bumababa mula 
sa Ama ng mga ilaw, na walang pagbabago, ni kahit 
anino man ng pagiiba. 

Sa kaniyang sariling kalooban ay kaniya tayong 
ipinanganak sa pamamagitan ng salita ng 
katotohanan, upang tayo'y maging isang uri ng mga 
pangunahing bunga ng kaniyang mga nilalang. 

Nalalaman ninyo ito, minamahal kong mga kapatid. 
Nguni't magmaliksi ang bawa't tao sa pakikinig, 
magmakupad sa pananalita, magmakupad sa 
pagkagalit; 

Sapagka't ang galit ng tao ay hindi gumagawa ng 
katuwiran ng Dios. 

Kaya't ihiwalay ninyo ang lahat na karumihan at 
ang pagapaw ng kasamaan, at tanggapin ninyo na may 
kaamuan ang salitang itinanim, na makapagliligtas 
ng inyong mga kaluluwa. 

Datapuwa't maging tagatupad kayo ng salita, at 
huwag tagapakinig lamang, na inyong dinadaya ang 
inyong sarili. 

Sapagka't kung ang sinoman ay tagapakinig ng 
salita at hindi tagatupad, ay katulad siya ng 
isang tao na tinitingnan ang kaniyang talagang 
mukha sa salamin: 

Sapagka't minamasdan niya ang kaniyang sarili, at 
siya'y umaalis at pagdaka'y kaniyang nalilimutan 
kung ano siya. 

Nguni't ang nagsisiyasat ng sakdal na kautusan, 
ang kautusan ng kalayaan, at nananatiling gayon, 
na hindi tagapakinig na lumilimot, kundi tagatupad 
na gumagawa, ay pagpapalain ang taong ito sa 
kaniyang ginagawa. 

Kung ang sinoman ay nagiisip na siya'y relihioso 
samantalang hindi pinipigil ang kaniyang dila, 
kundi dinadaya ang kaniyang puso, ang relihion ng 
taong ito ay walang kabuluhan. 

Ang dalisay na relihion at walang dungis sa 
harapan ng ating Dios at Ama ay ito, dalawin ang 
mga ulila at mga babaing bao sa kanilang 
kapighatian, at pagingatang walang dungis ang 
kaniyang sarili sa sanglibutan. 

Mga kapatid ko, yayamang mayroon kayong 
pananampalataya ng ating Panginoong Jesucristo, na 
Panginoon ng kaluwalhatian ay huwag magtatangi sa 
mga tao. 

Sapagka't kung may pumapasok sa inyong sinagoga 
ang isang tao na may singsing na ginto, at may 
magandang kasuotan, at may pumapasok namang isang 
dukha na may damit na hamak; 

At inyong itangi ang may suot na damit na maganda, 
at inyong sabihin, Maupo ka rito sa dakong mabuti; 
at sa dukha ay inyong sabihin, Tumayo ka riyan, o 
maupo ka sa ibaba ng aking tungtungan; 

Hindi baga kayo'y nagtatangi sa inyong sarili, at 
nagiging mga hukom na may masasamang pagiisip? 

Dinggin ninyo, mga minamahal kong kapatid; hindi 
baga pinili ng Dios ang mga dukha sa sanglibutang 
ito upang maging mayayaman sa pananampalataya, at 
mga tagapagmana ng kahariang ipinangako niya sa 
mga nagsisiibig sa kaniya? 

Nguni't inyong niwalang-puri ang dukha. Hindi baga 
kayo'y pinahihirapan ng mayayaman, at sila rin ang 
kumakaladkad sa inyo sa harapan ng mga hukuman? 

Hindi baga nilalapastangan nila yaong marangal na 
pangalan na sa inyo'y itinatawag? 

Gayon man kung inyong ganapin ang kautusang hari, 
ayon sa kasulatan, Iibigin mo ang iyong kapuwa na 
gaya ng sa iyong sarili, ay nagsisigawa kayo ng 
mabuti: 

Datapuwa't kung kayo'y nagtatangi ng mga tao, ay 
nangagkakasala kayo, at kayo'y hinahatulan ng 
kautusan na gaya ng mga suwail. 

Sapagka't ang sinomang gumaganap ng buong 
kautusan, at gayon ma'y natitisod sa isa, ay 
nagiging makasalanan sa lahat. 

Sapagka't ang nagsabi, Huwag kang mangalunya, ay 
nagsabi, naman, Huwag kang pumatay. Ngayon, kung 
ikaw ay hindi nangangalunya, nguni't pumapatay ka, 
ay nagiging suwail ka sa kautusan. 

Gayon ang inyong salitain, at gayon ang inyong 
gawin, na gaya ng mga taong huhukuman sa 
pamamagitan ng kautusan ng kalayaan. 

Sapagka't ang paghuhukom ay walang awa doon sa 
hindi nagpakita ng awa: ang awa ay lumuluwalhati 
laban sa paghuhukom. 

Anong pakikinabangin, mga kapatid ko, kung 
sinasabi ng sinoman na siya'y may pananampalataya, 
nguni't walang mga gawa? makapagliligtas baga sa 
kaniya ang pananampalatayang iyan? 

Kung ang isang kapatid na lalake o babae ay hubad 
at walang kakanin araw-araw, 

At ang isa sa inyo ay magsabi sa kanila, Magsiyaon 
kayong payapa, kayo'y mangagpainit at 
mangagpakabusog; at gayon ma'y hindi ninyo 
ibinibigay sa kanila ang mga bagay na 
kinakailangan ng katawan; anong mapapakinabang 
dito? 

Gayon din naman ang pananampalataya na walang mga 
gawa, ay patay sa kaniyang sarili. 

Oo, sasabihin ng isang tao, Ikaw ay mayroong 
pananampalataya, at ako'y mayroong mga gawa: 
ipakita mo sa akin ang iyong pananampalatayang 
hiwalay sa mga gawa, at ako sa pamamagitan ng 
aking mga gawa ay ipakita sa iyo ang aking 
pananampalataya. 

Ikaw ay sumasampalataya na ang Dios ay iisa; 
mabuti ang iyong ginagawa: ang mga demonio man ay 
nagsisisampalataya, at nagsisipanginig. 

Datapuwa't ibig mo bagang maalaman, Oh taong 
walang kabuluhan, na ang pananampalataya na walang 
mga gawa ay baog? 

Hindi baga ang ating amang si Abraham ay inaring 
ganap sa pamamagitan ng mga gawa, dahil sa 
kaniyang inihain si Isaac na kaniyang anak sa 
ibabaw ng dambana? 

Nakikita mo na ang pananampalataya ay gumagawang 
kalakip ng kaniyang mga gawa, at sa pamamagitan ng 
mga gawa ay naging sakdal ang pananampalataya; 

At natupad ang kasulatan na nagsasabi, At si 
Abraham ay sumampalataya sa Dios, at yao'y 
ibinilang na katuwiran sa kaniya; at siya'y 
tinawag na kaibigan ng Dios. 

Nakikita ninyo na sa pamamagitan ng mga gawa'y 
inaaring ganap ang tao, at hindi sa pamamagitan ng 
pananampalataya lamang. 

At gayon din naman hindi rin baga si Rahab na 
patutot ay inaring ganap sa pamamagitan ng mga 
gawa, dahil sa tinanggap niya ang mga sugo, at 
kaniyang pinapagdaan sila sa ibang daan? 

Sapagka't kung paanong ang katawan na walang 
espiritu ay patay, ay gayon din ang 
pananampalataya na walang mga gawa ay patay. 

Huwag maging guro ang marami sa inyo, mga kapatid 
ko, yamang nalalamang tayo'y tatanggap ng lalong 
mabigat na hatol. 

Sapagka't sa maraming mga bagay tayong lahat ay 
nangatitisod. Kung ang sinoman ay hindi natitisod 
sa salita, ay isang taong sakdal ang gayon, may 
kaya rin namang makapigil ng buong katawan. 

Kung atin ngang inilalagay ang mga preno ng kabayo 
sa kanilang mga bibig, upang tayo'y talimahin, ay 
ibinabaling din naman natin ang kanilang buong 
katawan. 

Narito, ang mga daong naman, bagama't lubhang 
malalaki at itinutulak ng malalakas na hangin, 
gayon ma'y sa pamamagitan ng isang lubhang maliit 
na ugit ay napapabaling kung saan ibig ng 
tagaugit. 

Gayon din naman ang dila ay isang maliit na 
sangkap, at nagpapalalo ng malalaking bagay. 
Narito, kung gaano kalaking gubat ang pinagaalab 
ng lubhang maliit na apoy! 

At ang dila'y isang apoy: ang sanglibutan ng 
kasamaan sa ating mga sangkap ay dili iba't ang 
dila, na nakakahawa sa buong katawan, at 
pinagningas ang gulong ng katalagahan, at ang 
dila'y pinagniningas ng impierno. 

Sapagka't ang bawa't uri ng mga hayop at mga ibon, 
ng mga nagsisiusad at mga bagay sa dagat, ay 
pinaaamo, at napaaamo ng tao: 

Datapuwa't ang dila ay hindi napaaamo ng sinomang 
tao; isang masamang hindi nagpapahinga, na puno ng 
lasong nakamamatay. 

Siyang ating ipinagpupuri sa Panginoon at Ama; at 
siyang ating ipinanglalait sa mga taong ginawang 
ayon sa larawan ng Dios: 

Sa bibig din lumalabas ang pagpuri't paglait. Mga 
kapatid ko, ang mga bagay na ito ay hindi 
nararapat magkagayon. 

Ang bukal baga'y sa isa lamang siwang ay 
binubukalan ng matamis at mapait? 

Maaari baga, mga kapatid ko, na ang puno ng igos 
ay magbunga ng aseitunas, o ng mga igos ang puno 
ng ubas? hindi rin naman babalungan ng matamis ang 
maalat na tubig. 

Sino ang marunong at matalino sa inyo? ipakita 
niya sa pamamagitan ng mabuting kabuhayan ang 
kaniyang mga gawa sa kaamuan ng karunungan. 

Nguni't kung kayo'y mayroong mapapait na 
paninibugho at pagkakampikampi sa inyong puso, ay 
huwag ninyong ipagmapuri at huwag magsinungaling 
laban sa katotohanan. 

Hindi ito ang karunungang bumababa mula sa itaas, 
kundi ang nauukol sa lupa, sa laman, sa diablo. 

Sapagka't kung saan mayroong paninibugho at 
pagkakampikampi, ay doon mayroong kaguluhan at 
lahat ng gawang masama. 

Nguni't ang karunungang buhat sa itaas, ay 
una-una'y malinis saka mapayapa, banayad, madaling 
panaingan, puspos ng kaawaan at ng mabubuting 
bunga, walang inaayunan, walang pagpapaimbabaw. 

At ang bunga ng katuwiran ay natatanim sa 
kapayapaan sa mga nagsisigawa ng kapayapaan. 

Saan nagbubuhat ang mga pagbabaka at saan 
nagbubuhat ang mga pagaaway sa inyo? hindi baga 
nagbubuhat dito, sa inyong mga kalayawan na 
bumabaka sa inyong mga sangkap? 

Kayo'y nangagiimbot, at kayo'y wala: kayo'y 
nagsisipatay, at kayo'y nangaiinggit, at hindi 
maaaring kamtan: kayo'y nangakikipagaway at 
nangakikipagbaka; kayo'y wala, sapagka't hindi 
kayo nagsisihingi. 

Kayo'y nagsisihingi, at hindi kayo nagsisitanggap, 
sapagka't nagsisihingi kayo ng masama, upang 
gugulin sa inyong mga kalayawan. 

Kayong mga mangangalunya, hindi baga ninyo 
nalalaman na ang pakikipagkaibigan sa sanglibutan 
ay pakikipagaway sa Dios? Sinoman ngang magibig na 
maging kaibigan ng sanglibutan ay nagiging kaaway 
ng Dios. 

O iniisip baga ninyo na ang kasulatan ay 
nagsasalita ng walang kabuluhan? Ang Espiritu baga 
na pinatira sa atin ay nagnanais hanggang sa 
kapanaghilian? 

Nguni't siya'y nagbibigay ng lalong biyaya. Kaya't 
sinasabi ng kasulatan, Ang Dios ay sumasalansang 
sa mga palalo, datapuwa't nagbibigay ng biyaya sa 
mga mapagpakumbaba. 

Pasakop nga kayo sa Dios; datapuwa't 
magsisalangsang kayo sa diablo, at tatakas siya sa 
inyo. 

Magsilapit kayo sa Dios, at siya'y lalapit sa 
inyo. Mangaglinis kayo ng inyong mga kamay, kayong 
mga makasalanan; at dalisayin ninyo ang inyong mga 
puso, kayong mga may dalawang akala. 

Kayo'y mangagpighati, at magsihibik, at 
magsitangis: inyong palitan ang inyong pagtawa ng 
paghibik, at ang inyong kagalakan ng kalumbayan. 

Mangagpakababa kayo sa paningin ng Panginoon, at 
kaniyang itataas kayo. 

Huwag kayong mangagsalita ng laban sa isa't isa, 
mga kapatid. Ang nagsasalita laban sa kapatid, o 
humahatol sa kaniyang kapatid, ay nagsasalita 
laban sa kautusan, at humahatol sa kautusan: 
datapuwa't kung ikaw ay humahatol sa kautusan, 
hindi ka na tagatupad ng kautusan, kundi hukom. 

Iisa ang tagapagbigay ng kautusan at hukom, sa 
makatuwid baga'y ang makapagliligtas at 
makapagwawasak: datapuwa't sino ka na humahatol sa 
iyong kapuwa? 

Magsiparito ngayon, kayong nagsisipagsabi, Ngayon 
o bukas ay magsisiparoon kami sa gayong bayan, at 
titira kami doong isang taon, at mangangalakal, at 
magtutubo: 

Kayo ngang hindi nakaaalam ng mangyayari bukas. 
Ano ang inyong buhay? Kayo nga'y isang singaw na 
sa sangdaling panahon ay lumilitaw, at pagdaka'y 
napapawi. 

Sapagka't ang dapat ninyong sabihin ay, Kung 
loloobin ng Panginoon ay mangabubuhay kami, at 
gagawin namin ito o yaon. 

Datapuwa't ngayon ay nagmamapuri kayo sa inyong 
mga pagpapalalo: ang lahat ng ganitong pagmamapuri 
ay masama. 

Sa nakakaalam nga ng paggawa ng mabuti, at hindi 
ginagawa, ito'y kasalanan sa kaniya. 

Magsiparito ngayon, kayong mayayaman, kayo'y 
magsitangis at magsihagulhol dahil sa mga 
karalitaan ninyong sa inyo'y darating. 

Ang inyong mga kayamanan ay mga bulok, at ang 
inyong mga damit ay nginangatngat ng tanga. 

Ang inyong ginto at ang inyong pilak ay 
kinakalawang na; at ang mga kalawang na ito ay 
siyang magiging patotoo laban sa inyo, at gaya ng 
apoy na lalamunin ang inyong laman. Kayo'y 
nagtipon ng inyong mga kayamanan sa mga huling 
araw. 

Narito, ang kaupahan ng mga manggagawa na nagsiani 
sa inyong mga bukid, na iniring ninyo sa 
pamamagitan ng daya, ay humihibik: at ang mga 
hibik ng mga nagsiani ay nagsipasok sa mga pakinig 
ng Panginoon ng mga hukbo. 

Kayo'y nangabuhay ng tamasa sa ibabaw ng lupa, at 
nangagalak; inyong pinataba ang inyong mga puso sa 
araw ng patayan. 

Inyong hinatulan, inyong pinatay ang matuwid; 
hindi niya kayo nilalabanan. 

Mangagtiis nga kayo, mga kapatid, hanggang sa 
pagparito ng Panginoon. Narito, inaasahan ng 
magsasaka ang mahalagang bunga ng lupa, na may 
pagtitiis, hanggang sa tanggapin ang ulang maaga 
at huli. 

Mangagtiis din naman kayo; pagtibayin ninyo ang 
inyong mga puso, sapagka't ang pagparito ng 
Panginoon ay malapit na. 

Huwag kayong mangagupasalaan, mga kapatid, laban 
sa isa't isa, upang kayo'y huwag mahatulan; 
narito, ang hukom ay nakatayo sa harapan ng mga 
pinto. 

Kunan ninyong halimbawa ng pagbabata at ng 
pagtitiis, mga kapatid, ang mga propeta na 
nagsipagsalita sa pangalan ng Panginoon. 

Narito, tinatawag nating mapapalad ang nangagtiis: 
inyong nabalitaan ang pagtitiis ni Job, at inyong 
nakita ang pinapangyari ng Panginoon, kung gaano 
ang lubos na pagkahabag at ang pagkamaawain ng 
Panginoon. 

Nguni't higit sa lahat ng mga bagay, mga kapatid 
ko, ay huwag ninyong ipanumpa, kahit ang langit, 
ni ang lupa, ni ang anomang ibang sumpa: kundi ang 
inyong oo, ay maging oo; at ang inyong hindi, ay 
maging hindi; upang kayo'y huwag mangahulog sa 
ilalim ng hatol. 

Nagbabata baga ang sinoman sa inyo? siya'y 
manalangin. Natutuwa ang sinoman? awitin niya ang 
mga pagpupuri. 

May sakit baga ang sinoman sa inyo? ipatawag niya 
ang mga matanda sa iglesia; at ipanalangin nila 
siya, na pahiran nila ng langis sa pangalan ng 
Panginoon: 

At ang panalangin ng pananampalataya ay 
magliligtas sa may sakit, at ibabangon siya ng 
Panginoon; at kung nagkasala siya, ay ipatatawad 
sa kaniya. 

Mangagpahayagan nga kayo sa isa't isa ng inyong 
mga kasalanan, at ipanalangin ng isa't isa ang 
iba, upang kayo'y magsigaling. Malaki ang nagagawa 
ng maningas na panalangin ng taong matuwid. 

Si Elias ay isang taong may pagkataong gaya rin ng 
atin, at siya'y nanalangin ng buong ningas upang 
huwag umulan; at hindi umulan sa lupa sa loob ng 
tatlong taon at anim na buwan. 

At muli siyang nanalangin; at ang langit ay 
nagbigay ng ulan, at ang lupa ay namunga ng 
kaniyang bunga. 

Mga kapatid ko, kung ang sinoman sa inyo ay 
nalilihis sa katotohanan, at siya'y papagbaliking 
loob ng sinoman; 

Ay alamin nito na ang nagpapabalik-loob ng isang 
makasalanan, mula sa kamalian ng lakad niya ay 
magliligtas ng isang kaluluwa sa kamatayan, at 
magtatakip ng karamihang kasalanan. 

Si Pedro, na apostol ni Jesucristo, sa mga 
hinirang na nangingibang bayan na nasa Pangangalat 
sa Ponto, Galacia, Capadocia, Asia at Bitinia, 

Ayon sa paunang kaalaman ng Dios Ama, sa 
pagpabanal ng Espiritu, upang magsitalima at 
mangawisikan ng dugo ni Jesucristo: Biyaya at 
kapayapaan nawa ang sa inyo'y sumagana. 

Purihin nawa ang Dios at Ama ng ating Panginoong 
Jesucristo, na ayon sa kaniyang malaking awa ay 
ipinanganak na muli tayo sa isang buhay na pagasa 
sa pamamagitan ng pagkabuhay na maguli ni 
Jesucristo sa mga patay, 

Sa isang manang di nasisira, at walang dungis, at 
hindi kumukupas, na inilaan sa langit para sa 
inyo, 

Na sa kapangyarihan ng Dios ay iniingatan sa 
pamamagitan ng pananampalataya sa ikaliligtas na 
nahanda upang ihayag sa huling panahon. 

Na ito ang inyong totoong ikinagagalak, bagama't 
ngayo'y sa sangdaling panahon, kung kailangan, ay 
pinalumbay kayo sa muli't muling pagsubok, 

Upang ang pagsubok sa inyong pananampalataya na 
lalong mahalaga kay sa ginto na nasisira bagama't 
ito'y sinusubok sa pamamagitan ng apoy, ay 
masumpungan sa ikapupuri at ikaluluwalhati at 
ikararangal sa pagpapakahayag ni Jesucristo: 

Na hindi ninyo nakita ay inyong iniibig; na 
bagama't ngayon ay hindi ninyo siya nakikita, 
gayon ma'y inyong sinasampalatayanan, na kayo'y 
nangagagalak na totoo na may galak na di masayod 
at puspos ng kaluwalhatian: 

Na inyong tinatanggap ang layunin ng inyong 
pananampalataya, ang pagkaligtas ng inyong mga 
kaluluwa. 

Tungkol sa pagkaligtas na ito ay nagsikap at 
nagsiyasat na maigi ang mga propeta, na 
nangagsihula tungkol sa biyayang dadating sa inyo: 

Na sinisiyasat ang kahulugan kung ano at kailang 
panahon itinuro ng Espiritu ni Cristo na sumasa 
kanila, nang patotohanan nang una ang mga 
pagbabata ni Cristo, at ang mga kaluwalhatiang 
hahalili sa mga ito. 

Na ipinahayag sa kanila, na hindi sa ganang 
kanilang sarili, kundi sa ganang inyo, 
pinangasiwaan nila ang mga bagay na ito, na 
ngayo'y ibinalita sa inyo sa pamamagitan ng mga 
nagsipangaral sa inyo ng evangelio sa pamamagitan 
ng Espiritu Santo na sinugo mula sa langit; na ang 
mga bagay na ito'y ninanasang mamasdan ng mga 
anghel. 

Kaya't inyong bigkisan ang mga baywang ng inyong 
pagiisip, na maging mapagpigil kayo at inyong 
ilagak na lubos ang inyong pagasa sa biyayang 
dadalhin sa inyo sa pagkahayag ni Jesucristo; 

Na gaya ng mga anak na matalimahin, na huwag 
kayong mangagasal na ayon sa inyong dating mga 
masasamang pita nang kayo'y na sa kawalang 
kaalaman: 

Nguni't yamang banal ang sa inyo'y tumawag, ay 
mangagpakabanal naman kayo sa lahat ng paraan ng 
pamumuhay; 

Sapagka't nasusulat, Kayo'y mangagpakabanal; 
sapagka't ako'y banal. 

At kung inyong tinatawagan, na Ama, siyang walang 
itinatanging tao, na humahatol ayon sa gawa ng 
bawa't isa, ay gugulin ninyo sa takot ang panahon 
ng inyong pangingibang bayan: 

Na inyong nalalamang kayo'y tinubos hindi ng mga 
bagay na nangasisira, ng pilak o ginto, mula sa 
inyong walang kabuluhang paraan ng pamumuhay, na 
ipinamana sa inyo ng inyong mga magulang; 

Kundi ng mahalagang dugo, gaya ng sa korderong 
walang kapintasan at walang dungis, sa makatuwid 
baga'y ang dugo ni Cristo: 

Na nakilala nga nang una bago itinatag ang 
sanglibutan, nguni't inihayag sa mga huling 
panahon dahil sa inyo, 

Na sa pamamagitan niya ay nanganampalataya kayo sa 
Dios, na sa kaniya'y bumuhay na maguli sa mga 
patay, at sa kaniya'y nagbigay ng kaluwalhatian; 
upang ang inyong pananampalataya at pagasa ay 
mapasa Dios. 

Yamang nilinis ninyo ang mga kaluluwa sa inyong 
pagtalima sa katotohanan, sa pagibig na hindi 
pakunwari sa mga kapatid, ay mangagibigan kayo ng 
buong ningas ng inyong puso sa isa't isa: 

Yamang ipinanganak kayong muli, hindi sa binhing 
nasisira, kundi sa walang kasiraan, sa pamamagitan 
ng salita ng Dios na nabubuhay at namamalagi. 

Sapagka't, Ang lahat ng laman ay gaya ng damo, At 
ang lahat ng kaniyang karangalan ay gaya ng 
bulaklak ng damo. Ang damo'y natutuyo, at ang 
bulaklak ay nalalanta: 

Datapuwa't ang salita ng Panginoon ay namamalagi 
magpakailan man. At ito ang salita ng mabubuting 
balita na ipinangaral sa inyo. 

Kaya't sa paghihiwalay ng lahat na kasamaan, at 
lahat ng pagdaraya, at pagpapaimbabaw, at mga 
pananaghili, at ng lahat ng panglalait, 

Gaya ng mga sanggol na bagong panganak ay nasain 
ninyo ang gatas na walang daya na ukol sa 
espiritu, upang sa pamamagitan nito'y magsilago 
kayo sa ikaliligtas; 

Kung inyong napagkilala na ang Panginoon ay 
mapagbiyaya: 

Na kayo'y magsilapit sa kaniya, na isang batong 
buhay, na sa katotohana'y itinakuwil ng mga tao, 
datapuwa't sa Dios ay hirang, mahalaga, 

Kayo rin naman, na gaya ng mga batong buhay, ay 
natatayong bahay na ukol sa espiritu, upang maging 
pagkasaserdoteng banal, upang maghandog ng mga 
hain na ukol sa espiritu, na nangakalulugod sa 
Dios sa pamamagitan ni Jesucristo. 

Sapagka't ito ang nilalaman ng kasulatan, Narito, 
aking inilalagay sa Sion ang isang batong panulok 
na pangulo, hirang mahalaga: At ang 
sumasampalataya sa kaniya ay hindi mapapahiya. 

Sa inyo ngang nangananampalataya, siya'y mahalaga: 
datapuwa't sa hindi nangananampalataya, Ang batong 
itinakuwil ng nagsisipagtayo ng bahay Siyang 
naging pangulo sa panulok; 

At, Batong katitisuran, at bato na pangbuwal; 
Sapagka't sila ay natitisod sa salita, palibhasa'y 
mga suwail: na dito rin naman sila itinalaga, 

Datapuwa't kayo'y isang lahing hirang, isang 
makaharing pagkasaserdote, bansang banal, bayang 
pag-aaring sarili ng Dios, upang inyong ipahayag 
ang mga karangalan niyaong tumawag sa inyo mula sa 
kadiliman, hanggang sa kaniyang kagilagilalas na 
kaliwanagan: 

Na nang nakaraang panahon ay hindi bayan, 
datapuwa't ngayo'y bayan ng Dios: na hindi 
nagsipagkamit ng awa, datapuwa't ngayo'y 
nagsipagkamit ng awa. 

Mga minamahal, ipinamamanhik ko sa inyong tulad sa 
mga nangingibang bayan at nagsisipaglakbay, na 
kayo'y magsipagpigil sa mga masamang pita ng 
laman, na nakikipaglaban sa kaluluwa; 

Na kayo'y mangagkaroon ng timtimang ugali sa gitna 
ng mga Gentil; upang, sa mga bagay na 
ipinagsasalita nila laban sa inyong tulad sa 
nagsisigawa ng masama, dahil sa inyong mabubuting 
gawa na kanilang nakikita, ay purihin nila ang 
Dios sa araw ng pagdalaw. 

Kayo'y pasakop sa bawa't palatuntunan ng tao 
alangalang sa Panginoon: maging sa hari, na 
kataastaasan; 

O sa mga gobernador, na sinugo niya sa 
panghihiganti sa nagsisigawa ng masama at sa 
kapurihan ng nagsisigawa ng mabuti. 

Sapagka't siyang kalooban ng Dios, na dahil sa 
paggawa ng mabuti ay inyong mapatahimik ang 
kamangmangan ng mga taong palalo: 

Na gaya nang kayo'y mga laya, at ang inyong 
kalayaan ay hindi ginagamit na balabal ng 
kasamaan, kundi gaya ng mga alipin ng Dios. 

Igalang ninyo ang lahat ng mga tao. Ibigin ninyo 
ang pagkakapatiran. Mangatakot kayo sa Dios. 
Igalang ninyo ang hari. 

Mga alila, kayo'y magsisuko na may buong takot sa 
inyong mga panginoon; hindi lamang sa mabubuti at 
mahihinahon, kundi naman sa mababagsik. 

Sapagka't ito'y kalugodlugod, kung dahil sa 
budhing ukol sa Dios ay magtiis ang sinoman ng mga 
kalumbayan, na magbata ng di matuwid. 

Sapagka't anong kapurihan nga, kung kayo'y 
nangagkakasala, at kayo'y tinatampal ay inyong 
tanggapin na may pagtitiis? nguni't kung kayo'y 
gumagawa ng mabuti, at kayo'y nagbabata, ay inyong 
tanggapin na may pagtitiis, ito'y kalugodlugod sa 
Dios. 

Sapagka't sa ganitong bagay kayo'y tinawag: 
sapagka't si Cristo man ay nagbata dahil sa inyo, 
na kayo'y iniwanan ng halimbawa, upang kayo'y 
mangagsisunod sa mga hakbang niya: 

Na siya'y hindi nagkasala, o kinasumpungan man ng 
daya ang kaniyang bibig: 

Na, nang siya'y alipustain, ay hindi gumanti ng 
pagalipusta; nang siya'y magbata, ay hindi 
nagbala; kundi ipinagkatiwala ang kaniyang sarili 
doon sa humahatol ng matuwid: 

Na siya rin ang nagdala ng ating mga kasalanan sa 
kaniyang katawan sa ibabaw ng kahoy, upang 
pagkamatay natin sa mga kasalanan, ay mangabuhay 
tayo sa katuwiran; na dahil sa kaniyang mga sugat 
ay nangagsigaling kayo. 

Sapagka't kayo'y gaya ng mga tupang nangaliligaw; 
datapuwa't ngayon ay nangabalik kayo sa Pastor at 
Obispo ng inyong mga kaluluwa. 

Gayon din naman, kayong mga asawang babae, pasakop 
kayo sa inyong sarisariling asawa; upang, kung ang 
ilan ay hindi tumalima sa salita, ay mangahikayat 
ng walang salita sa pamamagitan ng ugali ng 
kanikaniyang asawang babae; 

Sa pagkamasid nila ng inyong ugaling mahinhin na 
may takot. 

Na huwag sa labas ang kanilang paggayak na gaya ng 
pagpapahiyas ng buhok, at pagsusuot ng mga hiyas 
na ginto, o pagbibihis ng maringal na damit; 

Kundi ang pagkataong natatago sa puso na may damit 
na walang kasiraan ng espiritung maamo at payapa, 
na may malaking halaga sa paningin ng Dios. 

Sapagka't nang unang panahon, ay ganito naman 
nagsigayak ang mga babaing banal na nagsiasa sa 
Dios, na pasakop sa kanikaniyang asawa; 

Na gaya ni Sara na tumalima kay Abraham, na 
kaniyang tinawag na panginoon: na kayo ang mga 
anak niya ngayon, kung nagsisigawa kayo ng mabuti, 
at di kayo nangatatakot sa anomang kasindakan. 

Gayon din naman kayong mga lalake, magsipamahay 
kayong kasama ng inyo-inyong asawa ayon sa 
pagkakilala, na pakundanganan ang babae, na gaya 
ng marupok na sisidlan, yamang kayo nama'y 
kasamang tagapagmana ng biyaya ng kabuhayan: upang 
ang inyong mga panalangin ay huwag mapigilan. 

Katapustapusan, kayong lahat ay mangagkaisang 
akala, madamayin, mangagibigang tulad sa 
magkakapatid, mga mahabagin, mga mapagkumbabang 
pagiisip: 

Na huwag ninyong gantihin ng masama ang masama, o 
ng alipusta ang pagalipusta; kundi ng pagpapala; 
sapagka't dahil dito kayo'y tinawag, upang kayo'y 
mangagmana ng pagpapala. 

Sapagka't, Ang magnais umibig sa buhay, At 
makakita ng mabubuting araw, Ay magpigil ng 
kaniyang dila sa masama, At ang kaniyang mga labi 
ay huwag magsalita ng daya: 

At tumalikod siya sa masama, at gumawa ng mabuti; 
Hanapin ang kapayapaan, at kaniyang sundan. 

Sapagka't ang mga mata ng Panginoon ay nasa mga 
matuwid, At ang kaniyang mga pakinig ay sa 
kanilang mga daing: Nguni't ang mukha ng Panginoon 
ay laban sa mga nagsisigawa ng masama. 

At sino ang sa inyo ay aapi, kung kayo'y 
mapagmalasakit sa mabuti? 

Datapuwa't kung mangagbata kayo ng dahil sa 
katuwiran ay mapapalad kayo: at huwag kayong 
mangatakot sa kanilang pangtakot, o huwag kayong 
mangagulo; 

Kundi inyong ariing banal si Cristo na Panginoon 
sa inyong mga puso: na lagi kayong handa ng 
pagsagot sa bawa't tao na humihingi sa inyo ng 
katuwiran tungkol sa pagasang nasa inyo, nguni't 
sa kaamuan at takot: 

Na taglay ang mabuting budhi; upang, sa mga bagay 
na salitain laban sa inyo, ay mangapahiya ang 
nagsisialipusta sa inyong mabuting paraan ng 
pamumuhay kay Cristo. 

Sapagka't lalong magaling, kung gayon ang iniibig 
ng kalooban ng Dios na kayo'y mangagbata dahil sa 
paggawa ng mabuti kay sa dahil sa paggawa ng 
masama. 

Sapagka't si Cristo man ay nagbata ring minsan 
dahil sa mga kasalanan, ang matuwid dahil sa mga 
di matuwid, upang tayo'y madala niya sa Dios; 
siyang pinatay sa laman, nguni't binuhay sa 
espiritu; 

Na iyan din ang kaniyang iniyaon at nangaral sa 
mga espiritung nasa bilangguan, 

Na nang unang panahon ay mga suwail, na ang 
pagpapahinuhod ng Dios, ay nanatili noong mga araw 
ni Noe, samantalang inihahanda ang daong, na sa 
loob nito'y kakaunti, sa makatuwid ay walong 
kaluluwa, ang nangaligtas sa pamamagitan ng tubig: 

Na ayon sa tunay na kahawig ngayo'y nagligtas, sa 
makatuwid baga'y ang bautismo, hindi sa pagaalis 
ng karumihan ng laman, kundi sa paghiling ng isang 
mabuting budhi sa Dios, sa pamamagitan ng 
pagkabuhay na maguli ni Jesucristo; 

Na nasa kanan ng Dios, pagkaakyat niya sa langit; 
na ipinasakop sa kaniya ang mga anghel at ang mga 
kapamahalaan ang mga kapangyarihan. 

Kung paano ngang si Cristo ay nagbata sa laman, ay 
magsandata rin naman kayo ng gayong pagiisip; 
sapagka't siya na nagbata sa laman ay nagpapatigil 
sa kasalanan; 

Upang huwag na kayong mangabuhay sa laman sa 
inyong nalalabing panahon sa mga masamang pita ng 
mga tao, kundi sa kalooban ng Dios. 

Sapagka't sukat na ang nakaraang panahon upang 
gawin ang hangad ng mga Gentil, at lumakad sa 
kalibugan, sa mga masamang pita, sa mga 
paglalasing, sa mga kalayawan, sa mga kayamuan, at 
sa kasuklamsuklam na pagsamba sa mga diosdiosan: 

Ikinahahanga nila ang bagay na ito na kayo'y hindi 
nakikitakbong kasama nila sa gayong pagpapakalabis 
ng kaguluhan, kung kaya't kayo'y pinagsasalitaan 
ng masama: 

Na sila'y magbibigay sulit sa kaniya na handang 
humukom sa mga buhay at sa mga patay. 

Sapagka't dahil dito'y ipinangaral maging sa mga 
patay ang evangelio, upang sila, ayon sa mga tao 
sa laman ay mangahatulan, datapuwa't mangabuhay sa 
espiritu ayon sa Dios. 

Nguni't ang wakas ng lahat ng mga bagay ay malapit 
na: kayo nga'y mangagpakahinahon, at mangagpuyat 
sa pananalangin: 

Na una sa lahat ay maging maningas kayo sa inyong 
pagiibigan; sapagka't ang pagibig ay nagtatakip ng 
karamihang kasalanan: 

Na mangagpatuluyan kayo ng walang bulongbulungan: 

Na ayon sa kaloob na tinanggap ng bawa't isa, ay 
ipaglingkod sa inyo-inyo rin, na gaya ng 
mabubuting katiwala ng masaganang biyaya ng Dios; 

Na kung ang sinoma'y nagsasalita, ay gaya ng sa 
mga aral ng Dios: kung ang sinoman ay 
nangangasiwa, ay gaya ng sa kalakasang ibinibigay 
ng Dios: upang ang Dios ay papurihan sa lahat ng 
mga bagay sa pamamagitan ni Jesucristo, na sa 
kaniya ang kaluwalhatian at ang paghahari 
magpakailan man. Siya nawa. 

Mga minamahal, huwag kayong mangagtaka tungkol sa 
mahigpit na pagsubok sa inyo, na dumarating sa 
inyo upang kayo'y subukin, na waring ang 
nangyayari sa inyo'y di karaniwang bagay: 

Kundi kayo'y mangagalak, sapagka't kayo'y mga 
karamay sa mga hirap ni Cristo; upang sa 
pagkahayag ng kaniyang kaluwalhatian naman ay 
mangagalak kayo ng malabis na galak. 

Kung kayo'y mapintasan dahil sa pangalan ni 
Cristo, ay mapapalad kayo; sapagka't ang Espiritu 
ng kaluwalhatian at ang Espiritu ng Dios ay 
nagpapahingalay sa inyo. 

Nguni't huwag magbata ang sinoman sa inyo na gaya 
ng mamamatay-tao, o magnanakaw, o manggagawa ng 
masama, o gaya ng mapakialam sa mga bagay ng iba: 

Nguni't kung ang isang tao ay magbata na gaya ng 
Cristiano, ay huwag mahiya; kundi luwalhatiin ang 
Dios sa pangalang ito. 

Sapagka't dumating na ang panahon ng pasimula ng 
paghuhukom sa bahay ng Dios: at kung mauna sa 
atin, ano kaya ang wakas ng mga hindi 
nagsisitalima sa evangelio ng Dios? 

At kung ang matuwid ay bahagya ng makaliligtas, 
ang masama at ang makasalanan ay saan kaya 
magsisiharap? 

Kaya't ipagkatiwala naman ng nangagbabata ayon sa 
kalooban ng Dios ang kanilang mga kaluluwa sa 
paggawa ng mabuti sa tapat na Lumalang. 

Sa matatanda nga sa inyo'y umaaral ako, akong 
matandang kasamahan ninyo, at isang saksi ng mga 
hirap ni Cristo, na may bahagi naman sa 
kaluwalhatiang ihahayag: 

Pangalagaan ninyo ang kawan ng Dios na nasa inyo, 
na magsigamit kayo ng pagpupuno, na hindi 
sapilitan, kundi may kasayahan, na ayon sa 
kalooban ng Dios; ni hindi dahil sa mahalay na 
kapakinabangan, kundi sa handang pagiisip; 

Ni hindi din naman ang gaya ng kayo'y may 
pagkapanginoon sa pinangangasiwaang 
ipinagtagubilin sa inyo, kundi kayo'y maging mga 
uliran ng kawan. 

At pagkahayag ng pangulong Pastor, ay 
magsisitanggap kayo ng di nasisirang putong ng 
kaluwalhatian. 

Gayon din naman, kayong mga kabataan, ay magsisuko 
sa matatanda. Oo, kayong lahat ay mangagbigkis ng 
kapakumbabaan, na kayo-kayo'y maglingkuran: 
sapagka't ang Dios ay sumasalangsang sa mga 
palalo, datapuwa't nagbibigay ng biyaya sa mga 
mapagpakumbaba. 

Kaya't kayo'y mangagpakababa sa ilalim ng 
makapangyarihang kamay ng Dios, upang kayo'y 
kaniyang itaas sa kapanahunan; 

Na inyong ilagak sa kaniya ang lahat ng inyong 
kabalisahan, sapagka't kayo'y ipinagmamalasakit 
niya. 

Kayo'y maging mapagpigil, kayo'y maging 
mapagpuyat; ang inyong kalaban na diablo, na gaya 
ng leong umuungal, ay gumagala na humahanap ng 
masisila niya: 

Na siya'y labanan ninyong matatag sa inyong 
pananampalataya, yamang inyong nalalaman na ang 
mga gayong hirap ay nagaganap sa inyong mga 
kapatid na nangasa sanglibutan. 

At ang Dios ng buong biyaya na sa inyo'y tumawag 
sa kaniyang walang hanggang kaluwalhatian kay 
Cristo, pagkatapos na kayo'y makapagbatang 
sangdaling panahon, ay siya rin ang magpapasakdal, 
magpapatibay, at magpapalakas sa inyo. 

Sumasakaniya nawa ang paghahari magpakailan man. 
Siya nawa. 

Sa pamamagitan ni Silvano, na tapat nating 
kapatid, ayon sa aking palagay sa kaniya, ay 
sinulatan ko kayo ng maiksi, na aking iniaaral at 
sinasaksihan na ito ang tunay na biyaya ng Dios: 
magsitibay kayo dito. 

Binabati kayo ng nasa Babilonia, na kasamang 
hinirang; at ni Marcos na aking anak. 

Mangagbatian kayo ng halik ng pagibig. Kapayapaan 
nawa ang sumainyong lahat na na kay Cristo. 

Si Simon Pedro, na alipin at apostol ni 
Jesucristo, sa nagsipagkamit na kasama namin ng 
mahalagang pananampalataya sa katuwiran ng ating 
Dios at Tagapagligtas na si Jesucristo: 

Biyaya at kapayapaan ang sa inyo'y dumami sa 
pagkakilala sa Dios at kay Jesus na Panginoon 
natin; 

Yamang ipinagkaloob sa atin ng kaniyang banal na 
kapangyarihan ang lahat ng mga bagay na nauukol sa 
kabuhayan at sa kabanalan, sa pamamagitan ng 
pagkakilala sa kaniya na tumawag sa atin sa 
pamamagitan ng kaniyang sariling kaluwalhatian at 
kagalingan; 

Na dahil dito ay ipinagkaloob niya sa atin ang 
kaniyang mahahalaga at napakadakilang pangako; 
upang sa pamamagitan ng mga ito ay makabahagi kayo 
sa kabanalang mula sa Dios, yamang nakatanan sa 
kabulukang nasa sanglibutan dahil sa masamang 
pita. 

Oo, at dahil din dito, sa pagkaragdag sa ganang 
inyo ng buong sikap, ay ipamahagi ninyo sa inyong 
pananampalataya ang kagalingan; at sa kagalingan 
ay ang kaalaman; 

At sa kaalaman ay ang pagpipigil; at sa pagpipigil 
ay ang pagtitiis; at sa pagtitiis ay ang 
kabanalan; 

At sa kabanalan ay ang mabuting kalooban sa 
kapatid; at sa mabuting kalooban sa kapatid ay ang 
pagibig. 

Sapagka't kung nasa inyo ang mga bagay na ito at 
sumasagana, ay hindi kayo pababayaang maging mga 
tamad o mga walang bunga sa pagkakilala sa ating 
Panginoong Jesucristo. 

Sapagka't yaong wala ng mga bagay na ito ay bulag, 
na ang nakikita lamang ay ang nasa malapit, sa 
pagkalimot ng paglilinis ng kaniyang dating mga 
kasalanan. 

Kaya, mga kapatid, lalong pagsikapan ninyo na 
mangapanatag kayo sa pagkatawag at pagkahirang sa 
inyo: sapagka't kung gawin ninyo ang mga bagay na 
ito ay hindi kayo mangatitisod kailan man: 

Sapagka't sa gayon ay ipinamamahaging sagana sa 
inyo ang pagpasok sa kahariang walang hanggan ng 
Panginoon natin at Tagapagligtas na si Jesucristo. 

Kaya't magiging handa akong lagi na ipaalaala ko 
sa inyo ang mga bagay na ito, bagama't inyong 
nalalaman, at kayo'y pinatitibay sa katotohanang 
nasa inyo. 

At inaakala kong matuwid, na samantalang ako'y 
nasa tabernakulong ito, ay kilusin ko kayo na 
ipaalaala ko sa inyo; 

Yamang aking nalalaman na dumarating na madali ang 
paghiwalay ko sa aking tabernakulo, na gaya ng 
ipinahiwatig sa akin ng Panginoon nating 
Jesucristo. 

Oo, pagsisikapan ko na sa tuwituwi na, pagkamatay 
ko'y inyong maalaala ang mga bagay na ito. 

Sapagka't kami ay hindi nagsisunod sa mga kathang 
ginawang mainam, noong aming ipinakilala sa inyo 
ang kapangyarihan at pagparito ng ating Panginoong 
Jesucristo, kundi kami ay naging mga saksing 
nakakita ng kaniyang karangalan. 

Sapagka't siya'y tumanggap sa Dios Ama ng 
karangalan at kaluwalhatian, nang dumating sa 
kaniya ang isang tinig mula sa Marangal na 
Kaluwalhatian, Ito ang sinisinta kong Anak, na 
siya kong kinalulugdan: 

At ang tinig na ito ay aming narinig na nanggaling 
sa langit, nang kami ay kasama niya sa banal na 
bundok. 

At kami ay mayroong lalong panatag na salita ng 
hula; na mabuti ang inyong ginagawa kung ito'y 
inyong sinusundan, na gaya ng sa isang ilawang 
lumiliwanag sa isang dakong madilim, hanggang sa 
pagbubukang liwayway, at ang tala sa umaga ay 
sumilang sa inyong mga puso: 

Na maalaman muna ito, na alin mang hula ng 
kasulatan ay hindi nagbuhat sa sariling 
pagpapaliwanag. 

Sapagka't hindi sa kalooban ng tao dumating ang 
hula kailanman: kundi ang mga tao ay nagsalita 
buhat sa Dios, na nangaudyokan ng Espiritu Santo. 

Nguni't may nagsilitaw din naman sa bayan na mga 
bulaang propeta, na gaya naman sa inyo'y 
magkakaroon ng mga bulaang guro, na mangagpapasok 
sa lihim ng mga makakapahamak na mga hiduwang 
pananampalataya, na itatatuwa pati ang Panginoon 
na bumili sa kanila, na mangagtataglay sa kanilang 
sarili ng madaling pagkapahamak. 

At maraming magsisisunod sa kanilang mga gawang 
mahahalay; na dahil sa kanila ay pagsasalitaan ng 
masama ang daan ng katotohanan. 

At sa kasakiman sa mga pakunwaring salita ay 
ipangangalakal kayo: na ang hatol nga sa kanila 
mula nang una ay hindi nagluluwat, at ang kanilang 
kapahamakan ay hindi nagugupiling. 

Sapagka't kung ang Dios ay hindi nagpatawad sa mga 
anghel nang mangagkasala ang mga yaon, kundi 
sila'y ibinulid sa impierno, at kinulong sa mga 
hukay ng kadiliman, upang ilaan sa paghuhukom; 

At ang dating sanglibutan ay hindi pinatawad, 
datapuwa't iningatan si Noe na tagapangaral ng 
katuwiran na kasama ng ibang pito pa, noong dalhin 
ang pagkagunaw sa sanglibutan ng masasama; 

At pinarusahan niya ng pagkalipol ang mga bayan ng 
Sodoma at Gomorra na pinapaging abo, nang maging 
halimbawa sa mga magsisipamuhay na masama: 

At iniligtas ang matuwid na si Lot, na lubhang 
nahahapis sa mahahalay na pamumuhay ng masasama: 

(Sapagka't ang matuwid na ito na namamayang kasama 
nila, ay lubhang nahapis araw-araw ang kaniyang 
matuwid na kaluluwa sa pagkakita at pagkarinig 
niya, ng mga gawa nilang laban sa kautusan): 

Ang Panginoon ay marunong magligtas ng mga banal, 
sa tukso at maglaan ng mga di matuwid sa ilalim ng 
kaparusahan hanggang sa araw ng paghuhukom; 

Datapuwa't lalong-lalo na ng mga nagsisilakad ng 
ayon sa laman sa masamang pita ng karumihan, at 
nangapopoot sa pagkasakop. Mga pangahas, 
mapagsariling kalooban, sila'y hindi natatakot na 
magsialipusta sa mga pangulo: 

Samantalang ang mga anghel, bagama't lalong dakila 
ang lakas at kapangyarihan, ay hindi nagtataglay 
ng paghatol na may alipusta laban sa kanila sa 
harapan ng Panginoon. 

Datapuwa't ang mga ito, na gaya ng mga kinapal na 
walang bait, na ipinanganak na talagang mga hayop 
upang hulihin at lipulin, na nagsisialipusta sa 
mga bagay na hindi nila nalalaman ay walang 
pagsalang lilipulin sa kanila ring pagkalipol. 

Na nangagbabata ng masama na kabayaran ng gawang 
masama; palibhasa'y inaari nilang isang 
kaligayahan ang magpakalayaw kung araw, mga dungis 
at kapintasan, na nangagpapakalayaw sa kanilang 
mga daya, samantalang sila'y nangakikipagpiging sa 
inyo; 

Na may mga matang puspos ng pangangalunya, at 
hindi maaaring maglikat sa pagkakasala; na umaakit 
sa mga kaluluwang walang tiyaga; na may pusong 
sanay sa kasakiman; mga anak ng paglait, 

Na pagkaalis sa daang matuwid ay nangaligaw sila, 
palibhasa'y nagsisunod sa daan ni Balaam na anak 
ni Beor, na nagibig ng kabayaran ng gawang masama; 

Datapuwa't siya'y sinasaway dahil sa kaniyang 
sariling pagsalangsang: na isang asnong pipi ay 
nangusap ng tinig ng tao at pinigil ang kaululan 
ng propeta. 

Ang mga ito'y mga bukal na walang tubig, mga ulap 
na tinatangay ng unos; na sa kanila'y itinaan ang 
kapusikitan ng kadiliman; 

Sapagka't, sa pananalita ng mga kapalaluan na 
walang kabuluhan, ay umaakit sila sa masasamang 
pita ng laman, sa pamamagitan ng kalibugan, doon 
sa nagsisitakas sa nangamumuhay sa kamalian; 

Na pinangangakuan ng kalayaan, samantalang sila'y 
mga alipin ng kabulukan; sapagka't ang nadaig 
ninoman ay naging alipin din naman niyaon. 

Sapagka't kung, pagkatapos na sila'y makatakas sa 
mga pagkahawa sa sanglibutan sa pamamagitan ng 
pagkakilala sa Panginoon at Tagapagligtas na si 
Jesucristo, ay muling mahalubiluhan at madaig 
niyaon, ay lalong sumasama ang huling kalagayan 
nila kay sa nang una. 

Sapagka't magaling pa sa kanila ang hindi 
nakakilala ng daan ng katuwiran, kay sa, 
pagkatapos na makakilala ito ay tumalikod sa banal 
na utos na ibinigay sa kanila. 

Nangyari sa kanila ang ayon sa kawikaang tunay, 
Nagbabalik na muli ang aso sa kaniyang sariling 
suka, at sa paglulubalob sa pusali ang babaing 
baboy na nahugasan. 

Ito nga ang ikalawang sulat, mga minamahal, na 
isinusulat ko sa inyo; at sa dalawa'y ginigising 
ko ang inyong tapat na pagiisip sa pamamagitan ng 
pagpapaalaala sa inyo; 

Upang maalaala ninyo ang mga salitang sinabi nang 
una ng mga banal na propeta, at ang utos ng 
Panginoon at Tagapagligtas sa pamamagitan ng 
inyong mga apostol: 

Na maalaman muna ito, na sa mga huling araw ay 
magsisiparito ang mga manunuya na may pagtuya, na 
magsisilakad ayon sa kanikanilang masasamang pita, 

At magsisipagsabi, Saan naroon ang pangako ng 
kaniyang pagparito? sapagka't, buhat nang araw na 
mangatulog ang mga magulang, ay nangananatili ang 
lahat ng mga bagay na gaya ng kalagayan nila mula 
nang pasimulan ang paglalang. 

Sapagka't sadyang nililimot nila, na mayroong 
sangkalangitan mula nang unang panahon, at isang 
lupang inanyuan sa tubig at sa gitna ng tubig, sa 
pamamagitan ng salita ng Dios; 

Na sa pamamagitan din nito ang sanglibutan noon, 
na inapawan ng tubig, ay napahamak: 

Nguni't ang sangkalangitan ngayon, at ang lupa, sa 
pamamagitan ng gayon ding salita ay iningatang 
talaga sa apoy, na itinataan sa araw ng paghuhukom 
at ng paglipol sa mga taong masama. 

Datapuwa't huwag ninyong kalimutan, mga minamahal, 
ang isang bagay na ito, na ang isang araw sa 
Panginoon ay katulad ng isang libong taon, at ang 
isang libong taon ay katulad ng isang araw. 

Hindi mapagpaliban ang Panginoon tungkol sa 
kaniyang pangako, na gaya ng pagpapalibang 
ipinalalagay ng iba; kundi mapagpahinuhod sa inyo, 
na hindi niya ibig na sinoman ay mapahamak, kundi 
ang lahat ay magsipagsisi. 

Datapuwa't darating ang araw ng Panginoon na gaya 
ng magnanakaw; na ang sangkalangitan sa araw na 
iyan ay mapaparam na kasabay ng malaking ugong, at 
ang mga bagay sa langit ay mapupugnaw sa matinding 
init, at ang lupa at ang mga gawang nasa lupa ay 
pawang masusunog. 

Yamang ang lahat ng mga bagay na ito ay mapupugnaw 
ng ganito, ano ngang anyo ng mga pagkatao ang 
nararapat sa inyo sa banal na pamumuhay at 
pagkamaawain, 

Na ating hinihintay at pinakananasa ang pagdating 
ng kaarawan ng Dios, na dahil dito'y ang 
sangkalangitan na nagniningas ay mapupugnaw, at 
ang mga bagay sa langit ay matutunaw sa matinding 
init? 

Nguni't, ayon sa kaniyang pangako, ay naghihintay 
tayo ng bagong langit at ng bagong lupa, na 
tinatahanan ng katuwiran. 

Kaya nga, mga minamahal, yamang kayo'y 
nagsisipaghintay ng mga bagay na ito, ay 
pagsikapan ninyong masumpungan kayo sa kapayapaan, 
na walang dungis at walang kapintasan sa paningin 
niya. 

At inyong ariin na ang pagpapahinuhod ng ating 
Panginoon ay pagliligtas; na gaya rin naman ni 
Pablo, na ating minamahal na kapatid, na ayon sa 
karunungang ibinigay sa kaniya, ay sinulatan kayo; 

Gayon din naman sa lahat ng kaniyang mga sulat, na 
doo'y sinasalita ang mga bagay na ito; na doo'y 
may ilang bagay na mahirap unawain, na isinisinsay 
ng mga di nakaaalam at ng mga walang tiyaga, na 
gaya rin naman ng kanilang ginagawa sa ibang mga 
kasulatan, sa ikapapahamak din nila. 

Kaya nga, mga minamahal, yamang nalalaman na ninyo 
nang una ang mga bagay na ito, ay magsipagingat 
kayo, baka kung mangaligaw kayo sa pamamagitan ng 
kamalian ng masasama, ay mangahulog kayo sa inyong 
sariling katiyagaan. 

Datapuwa't magsilago kayo sa biyaya at sa 
pagkakilala sa ating Panginoon at Tagapagligtas na 
si Jesucristo. Sumakaniya nawa ang kaluwalhatian 
ngayon at magpakailan man. Siya nawa. 

Yaong buhat sa pasimula, yaong aming narinig, 
yaong nakita ng aming mga mata, yaong aming 
namasdan, at nahipo ng aming mga kamay, tungkol sa 
salita ng buhay; 

(At ang buhay ay nahayag, at aming nakita, at 
pinatotohanan, at sa inyo'y aming ibinabalita ang 
buhay, ang buhay na walang hanggan, na kasama ng 
Ama at sa atin ay nahayag); 

Yaong aming nakita at narinig ay siya rin naming 
ibinabalita sa inyo, upang kayo naman ay magkaroon 
ng pakikisama sa amin: oo, at tayo ay may 
pakikisama sa Ama, at sa kaniyang Anak na si 
Jesucristo: 

At ang mga bagay na ito ay aming isinusulat, upang 
ang ating kagalakan ay malubos. 

At ito ang pasabing aming narinig sa kaniya at sa 
inyo'y aming ibinabalita, na ang Dios ay ilaw, at 
sa kaniya'y walang anomang kadiliman. 

Kung sinasabi nating tayo'y may pakikisama sa 
kaniya at nagsisilakad tayo sa kadiliman, ay 
nangagbubulaan tayo, at hindi tayo nagsisigawa ng 
katotohanan: 

Nguni't kung tayo'y nagsisilakad sa liwanag, na 
gaya niyang nasa liwanag, ay may pakikisama tayo 
sa isa't isa, at nililinis tayo ng dugo ni Jesus 
na kaniyang Anak sa lahat ng kasalanan. 

Kung sinasabi nating tayo'y walang kasalanan, ay 
ating dinadaya ang ating sarili, at ang 
katotohanan ay wala sa atin. 

Kung ipinahahayag natin ang ating mga kasalanan, 
ay tapat at banal siya na tayo'y patatawarin sa 
ating mga kasalanan, at tayo'y lilinisin sa lahat 
ng kalikuan. 

Kung sinasabi nating tayo'y hindi nangagkasala, ay 
ating ginagawang sinungaling siya, at ang kaniyang 
salita ay wala sa atin. 

Mumunti kong mga anak, ang mga bagay na ito ay 
isinusulat ko sa inyo upang kayo'y huwag 
mangagkasala. At kung ang sinoman ay magkasala, ay 
may Tagapamagitan tayo sa Ama, si Jesucristo ang 
matuwid: 

At siya ang pangpalubag-loob sa ating mga 
kasalanan; at hindi lamang sa ating mga kasalanan, 
kundi ng sa buong sanglibutan din naman. 

At sa ganito'y nalalaman natin na siya'y ating 
nakikilala, kung tinutupad natin ang kaniyang mga 
utos. 

Ang nagsasabing, Nakikilala ko siya, at hindi 
tumutupad ng kaniyang mga utos, ay sinungaling, at 
ang katotohanan ay wala sa kaniya; 

Datapuwa't ang sinomang tumutupad ng kaniyang 
salita, tunay na sa kaniya ay naging sakdal ang 
pagibig ng Dios. Dahil dito'y nalalaman nating 
tayo'y nasa kaniya: 

Ang nagsasabing siya'y nananahan sa kaniya ay 
nararapat din namang lumakad na gaya ng inilakad 
niya. 

Mga minamahal, wala akong isinusulat sa inyo na 
anomang bagong utos, kundi ang dating utos na nasa 
inyo buhat nang pasimula; ang dating utos ay ang 
salita na inyong narinig. 

Muli, isang bagong utos ang isinusulat ko sa inyo, 
bagay na tunay sa kaniya at sa inyo; sapagka't ang 
kadiliman ay lumilipas, at ang tunay na ilaw ay 
lumiliwanag na. 

Ang nagsasabing siya'y nasa liwanag at napopoot sa 
kaniyang kapatid, ay nasa kadiliman pa hanggang 
ngayon. 

Ang umiibig sa kaniyang kapatid ay nananahan sa 
liwanag, at sa kaniya'y walang anomang 
kadahilanang ikatitisod. 

Nguni't ang napopoot sa kaniyang kapatid ay nasa 
kadiliman, at lumalakad sa kadiliman, at hindi 
niya nalalaman kung saan siya naparoroon, 
sapagka't ang kaniyang mga mata ay binulag ng 
kadiliman. 

Kayo'y sinusulatan ko, mumunti kong mga anak, 
sapagka't ipinatawad sa inyo ang inyong mga 
kasalanan dahil sa kaniyang pangalan. 

Kayo'y sinusulatan ko, mga ama, sapagka't inyong 
nakikilala yaong buhat pa nang pasimula ay siya 
na. Kayo'y sinusulatan ko, mga binata, sapagka't 
inyong dinaig ang masama. Kayo'y aking sinulatan, 
mumunting mga anak, sapagka't inyong nakikilala 
ang Ama. 

Kayo'y aking sinulatan, mga ama, sapagka't inyong 
nakikilala yaong buhat pa nang pasimula ay siya 
na. Kayo'y aking sinulatan, mga binata, sapagka't 
kayo'y malalakas, at ang salita ng Dios ay 
nananahan sa inyo, at inyong dinaig ang masama. 

Huwag ninyong ibigin ang sanglibutan, ni ang mga 
bagay na nasa sanglibutan. Kung ang sinoman ay 
umiibig sa sanglibutan, ay wala sa kaniya ang 
pagibig ng Ama. 

Sapagka't ang lahat na nangasa sanglibutan, ang 
masamang pita ng laman at ang masamang pita ng mga 
mata at ang kapalaluan sa buhay, ay hindi mula sa 
Ama, kundi sa sanglibutan. 

At ang sanglibutan ay lumilipas, at ang masamang 
pita niyaon; datapuwa't ang gumagawa ng kalooban 
ng Dios ay nananahan magpakailan man. 

Mumunting mga anak, ito ang huling oras: at gaya 
ng inyong narinig na darating ang anticristo, 
kahit ngayon ay lumitaw ang marami nang 
anticristo; kaya nga nalalaman natin na ito na ang 
huling oras. 

Sila'y nangagsilabas sa atin, nguni't sila'y hindi 
sa atin; sapagka't kung sila'y sa atin ay 
nagsipanatili sana sa atin: nguni't nangagsilabas, 
upang sila'y mahayag na silang lahat ay hindi sa 
atin. 

At kayo'y may pahid ng Banal, at nalalaman ninyo 
ang lahat ng mga bagay. 

Hindi ko kayo sinulatan ng dahil sa hindi ninyo 
nalalaman ang katotohanan, kundi dahil sa inyong 
nalalaman, at sapagka't alin mang kasinungalingan 
ay hindi sa katotohanan. 

Sino ang sinungaling kundi ang tumatanggi na si 
Jesus ay siyang Cristo? Ito ang anticristo, sa 
makatuwid ay ang tumatanggi sa Ama at sa Anak. 

Ang sinomang tumatanggi sa Anak, ay hindi sumasa 
kaniya ang Ama: ang nagpapahayag sa Anak ay sumasa 
kaniya naman ang Ama. 

Tungkol sa inyo, ay manahan sa inyo ang inyong 
narinig buhat nang pasimula. Kung manahan sa inyo 
yaong buhat nang pasimula ay inyong narinig, kayo 
naman ay mananahan sa Anak, at sa Ama. 

At ito ang pangakong kaniyang ipinangako sa atin, 
ang buhay na walang hanggan. 

Isinulat ko sa inyo ang mga bagay na ito tungkol 
sa mga may ibig na magligaw sa inyo. 

At tungkol sa inyo, ang pagkapahid na sa kaniya'y 
inyong tinanggap ay nananahan sa inyo, at hindi 
ninyo kailangang kayo'y turuan ng sinoman; nguni't 
kung paanong kayo'y tinuturuan ng kaniyang pahid 
tungkol sa lahat ng mga bagay, at siyang totoo, at 
hindi kasinungalingan, at kung paanong kayo'y 
tinuruan nito, ay gayon kayong nananahan sa 
kaniya. 

At ngayon, mumunti kong mga anak, manahan kayo sa 
kaniya; upang, kung siya'y mahayag, ay magkaroon 
kayo ng pagkakatiwala, at huwag tayong mangapahiya 
sa harapan niya sa kaniyang pagparito. 

Kung nalalaman ninyong siya'y matuwid, nalalaman 
naman ninyo na ang bawa't gumagawa ng katuwiran ay 
ipinanganak niya. 

Masdan ninyo kung gaanong pagibig ang ipinagkaloob 
sa atin ng Ama, upang tayo'y mangatawag na mga 
anak ng Dios; at tayo'y gayon nga. Dahil dito'y 
hindi tayo nakikilala ng sanglibutan, sapagka't 
siya'y hindi nakilala nito. 

Mga minamahal, ngayon ay mga anak tayo ng Dios, at 
hindi pa nahahayag kung magiging ano tayo. 
Nalalaman natin, na kung siya'y mahayag, tayo'y 
magiging katulad niya: sapagka't siya'y ating 
makikitang gaya ng kaniyang sarili. 

At sinomang mayroon ng pagasang ito sa kaniya ay 
naglilinis sa kaniyang sarili, gaya naman niyang 
malinis. 

Ang sinomang gumagawa ng kasalanan ay 
sumasalangsang din naman sa kautusan: at ang 
kasalanan ay ang pagsalangsang sa kautusan. 

At nalalaman ninyo na siya'y nahayag upang magalis 
ng mga kasalanan; at sa kaniya'y walang kasalanan. 

Ang sinomang nananahan sa kaniya ay hindi 
nagkakasala; sinomang nagkakasala ay hindi 
nakakita sa kaniya, ni hindi man nakakilala sa 
kaniya. 

Mumunti kong mga anak, huwag kayong padaya kanino 
man: ang gumagawa ng katuwiran ay matuwid, gaya 
niya na matuwid: 

Ang gumagawa ng kasalanan ay sa diablo; sapagka't 
buhat pa nang pasimula ay nagkakasala ang diablo. 
Sa bagay na ito'y nahayag ang Anak ng Dios, upang 
iwasak ang mga gawa ng diablo. 

Ang sinomang ipinanganak ng Dios ay hindi 
nagkakasala, sapagka't ang kaniyang binhi ay 
nananahan sa kaniya: at siya'y hindi maaaring 
magkasala, sapagka't siya'y ipinanganak ng Dios. 

Dito nahahayag ang mga anak ng Dios, at ang mga 
anak ng diablo: ang sinomang hindi gumagawa ng 
katuwiran ay hindi sa Dios, ni ang hindi umiibig 
sa kaniyang kapatid. 

Sapagka't ito ang pasabing inyong narinig buhat ng 
pasimula, na mangagibigan tayo sa isa't isa: 

Hindi gaya ni Cain na siya'y sa masama, at pinatay 
ang kaniyang kapatid. At bakit niya pinatay? 
Sapagka't ang kaniyang mga gawa ay masasama, at 
ang mga gawa ng kaniyang kapatid ay matuwid. 

Huwag kayong mangagtaka, mga kapatid, kung kayo'y 
kinapopootan ng sanglibutan. 

Nalalaman nating tayo'y nangalipat na sa buhay 
mula sa kamatayan, sapagka't tayo'y nagsisiibig sa 
mga kapatid. Ang hindi umiibig ay nananahan sa 
kamatayan. 

Ang sinomang napopoot sa kaniyang kapatid ay 
mamamatay-tao: at nalalaman ninyong sinomang 
mamamatay-tao ay hindi pinananahanan ng buhay na 
walang hanggan. 

Dito'y nakikilala natin ang pagibig, sapagka't 
kaniyang ibinigay ang kaniyang buhay dahil sa 
atin; at nararapat nating ibigay ang ating mga 
buhay dahil sa mga kapatid. 

Datapuwa't ang sinomang mayroong mga pag-aari sa 
sanglibutang ito, at nakikita ang kaniyang kapatid 
na nangangailangan, at doo'y ipagkait ang kaniyang 
awa, paanong mananahan ang pagibig ng Dios sa 
kaniya? 

Mumunti kong mga anak, huwag tayong magsiibig ng 
salita, ni ng dila man; kundi ng gawa at 
katotohanan. 

Dito'y makikilala nating tayo'y sa katotohanan, at 
papapanatagin natin ang ating mga puso sa harapan 
niya. 

Sapagka't kung hinahatulan tayo ng ating puso, ang 
Dios ay lalong dakila kay sa ating puso, at 
nalalaman niya ang lahat ng mga bagay. 

Mga minamahal, kung tayo'y hindi hinahatulan ng 
ating puso, ay may pagkakatiwala tayo sa Dios; 

At anomang ating hingin ay tinatanggap natin sa 
kaniya, sapagka't tinutupad natin ang kaniyang mga 
utos at ginagawa natin ang mga bagay na 
kalugodlugod sa kaniyang paningin. 

At ito ang kaniyang utos, na manampalataya tayo sa 
pangalan ng kaniyang Anak na si Jesucristo, at 
tayo'y mangagibigan, ayon sa ibinigay niyang utos 
sa atin. 

At ang tumutupad ng kaniyang mga utos ay mananahan 
sa kaniya, at siya ay sa kaniya. At dito'y 
nakikilala natin na siya'y nananahan sa atin, sa 
pamamagitan ng Espiritu na kaniyang ibinigay sa 
atin. 

Mga minamahal, huwag kayong magsipaniwala sa 
bawa't espiritu, kundi inyong subukin ang mga 
espiritu, kung sila'y sa Dios: sapagka't maraming 
nagsilitaw na mga bulaang propeta sa sanglibutan. 

Dito'y nakikilala ninyo ang Espiritu ng Dios: ang 
bawa't espiritung nagpapahayag na si Jesucristo ay 
naparitong nasa laman ay sa Dios: 

At ang bawa't espiritung hindi ipinahahayag si 
Jesus, ay hindi sa Dios: at ito ang sa anticristo, 
na inyong narinig na darating; at ngayo'y nasa 
sanglibutan na. 

Kayo'y sa Dios, mumunti kong mga anak, at inyong 
dinaig sila: sapagka't lalong dakila siyang nasa 
inyo kay sa nasa sanglibutan. 

Sila'y sa sanglibutan: kaya't tungkol sa 
sanglibutan ang sinasalita nila, at sila'y 
dinidinig ng sanglibutan. 

Tayo nga'y sa Dios: ang nakakakilala sa Dios ay 
dumirinig sa atin; ang hindi sa Dios ay hindi 
dumirinig sa atin. Dito'y ating nakikilala ang 
espiritu ng katotohanan, at ang espiritu ng 
kamalian. 

Mga minamahal, mangagibigan tayo sa isa't isa: 
sapagka't ang pagibig ay sa Dios; at ang bawa't 
umiibig ay ipinanganak ng Dios, at nakakakilala sa 
Dios. 

Ang hindi umiibig ay hindi nakakakilala sa Dios; 
sapagka't ang Dios ay pagibig. 

Dito nahayag ang pagibig ng Dios sa atin, 
sapagka't sinugo ng Dios ang kaniyang bugtong na 
Anak sa sanglibutan upang tayo'y mabuhay sa 
pamamagitan niya. 

Narito ang pagibig, hindi sa tayo'y umibig sa 
Dios, kundi siya ang umibig sa atin, at sinugo ang 
kaniyang Anak na pangpalubagloob sa ating mga 
kasalanan. 

Mga minamahal, kung tayo'y inibig ng Dios ng 
gayon, ay nararapat na mangagibigan din naman 
tayo. 

Sinoman ay hindi nakakita kailan man sa Dios: kung 
tayo'y nangagiibigan, ang Dios ay nananahan sa 
atin, at ang kaniyang pagibig ay nagiging sakdal 
sa atin: 

Dito'y nakikilala natin na tayo'y nangananahan sa 
kaniya at siya'y sa atin, sapagka't binigyan niya 
tayo ng kaniyang Espiritu. 

At nakita natin at sinasaksihan na sinugo ng Ama 
ang Anak upang maging Tagapagligtas ng 
sanglibutan. 

Ang sinomang nagpapahayag na si Jesus ay Anak ng 
Dios, ang Dios ay nananahan sa kaniya, at siya'y 
sa Dios. 

At ating nakilala at ating sinampalatayanan ang 
pagibig ng Dios sa atin. Ang Dios ay pagibig; at 
ang nananahan sa pagibig ay nananahan sa Dios, at 
ang Dios ay nananahan sa kaniya. 

Dito'y naging sakdal ang pagibig sa atin, upang 
tayo'y magkaroon ng pagkakatiwala sa araw ng 
paghuhukom; sapagka't kung ano siya, ay gayon din 
naman tayo sa sanglibutang ito. 

Walang takot sa pagibig: kundi ang sakdal na 
pagibig ay nagpapalayas ng takot, sapagka't ang 
takot ay may kaparusahan; at ang natatakot ay 
hindi pa pinasasakdal sa pagibig. 

Tayo'y nagsisiibig, sapagka't siya'y unang umibig 
sa atin. 

Kung sinasabi ng sinoman, Ako'y umiibig sa Dios, 
at napopoot sa kaniyang kapatid, ay sinungaling; 
sapagka't ang hindi umiibig sa kaniyang kapatid na 
kaniyang nakita, ay paanong makaiibig siya sa Dios 
na hindi niya nakita? 

At ang utos na itong mula sa kaniya ay nasa atin, 
na ang umiibig sa Dios ay dapat umibig sa kaniyang 
kapatid. 

Ang sinomang nananampalataya na si Jesus ay siyang 
Cristo ay ipinanganak ng Dios: at ang bawa't 
umiibig sa nanganak ay umiibig din naman sa 
ipinanganak niyaon. 

Dito'y ating nakikilala na tayo'y nagsisiibig sa 
mga anak ng Dios, pagka tayo'y nagsisiibig sa Dios 
at tinutupad natin ang kaniyang mga utos. 

Sapagka't ito ang pagibig sa Dios, na ating 
tuparin ang kaniyang mga utos: at ang kaniyang mga 
utos ay hindi mabibigat. 

Sapagka't ang sinomang ipinanganak ng Dios ay 
dumadaig sa sanglibutan: at ito ang pagtatagumpay 
na dumadaig sa sanglibutan, sa makatuwid ay ang 
ating pananampalataya. 

At sino ang dumadaig sa sanglibutan, kundi yaong 
nananampalatayang si Jesus ay anak ng Dios? 

Ito yaong naparito sa pamamagitan ng tubig at 
dugo, sa makatuwid ay si Jesucristo; hindi sa 
tubig lamang, kundi sa tubig at sa dugo. 

At ang Espiritu ang nagpapatotoo, sapagka't ang 
Espiritu ay katotohanan. 

Sapagka't may tatlong nagpapatotoo, ang Espiritu, 
ang tubig, at ang dugo: at ang tatlo ay 
nagkakaisa. 

Kung tinatanggap natin ang patotoo ng mga tao, ay 
lalong dakila ang patotoo ng Dios, sapagka't ito 
ang patotoo ng Dios: sapagka't ito papatotoo 
tungkol sa kaniyang Anak. 

Ang nananampalataya sa Anak ng Dios ay may patotoo 
sa kaniya: ang hindi nananampalataya sa Dios ay 
ginagawang isang sinungaling ang Dios: sapagka't 
hindi sumampalataya sa patotoo na ibinigay ng Dios 
tungkol sa kaniyang Anak. 

At ito ang patotoo, na tayo'y binigyan ng Dios ng 
buhay na walang hanggan, at ang buhay na ito ay 
nasa kaniyang Anak. 

Ang kinaroroonan ng Anak ay kinaroroonan ng buhay; 
ang hindi kinaroroonan ng Anak ng Dios ay hindi 
kinaroroonan ng buhay. 

Ang mga bagay na ito ay isinulat ko sa inyo, upang 
inyong maalaman na kayo'y mayroong buhay na walang 
hanggan, sa makatuwid ay sa inyong nananampalataya 
sa pangalan ng Anak ng Dios. 

At ito ang nasa ating pagkakatiwala sa kaniya, na 
kung tayo'y humingi ng anomang bagay na ayon sa 
kaniyang kalooban, ay dinidinig tayo niya: 

At kung ating nalalaman na tayo'y dinidinig niya 
sa anomang ating hingin, ay nalalaman natin na 
nasa atin ang mga kahilingang sa kaniya'y ating 
hiningi. 

Kung makita ng sinoman na ang kaniyang kapatid ay 
nagkakasala ng kasalanang hindi ikamamatay, ay 
idalangin siya at bibigyan siya ng Dios ng buhay, 
na ukol sa mga nagkakasala nang hindi ikamamatay. 
May kasalanang ikamamatay: hindi tungkol dito ang 
sinasabi ko na idalangin niya. 

Lahat ng kalikuan ay kasalanan: at may kasalanang 
hindi ikamamatay. 

Nalalaman natin na ang sinomang ipinanganak ng 
Dios ay hindi nagkakasala; datapuwa't ang 
ipinanganak ng Dios ay nagiingat sa kaniyang 
sarili, at hindi siya ginagalaw ng masama. 

Nalalaman natin na tayo'y sa Dios at ang buong 
sanglibutan ay nakahilig sa masama. 

At nalalaman natin na naparito ang Anak ng Dios, 
at tayo'y binigyan ng pagkaunawa, upang ating 
makilala siya na totoo, at tayo'y nasa kaniya na 
totoo, sa makatuwid ay sa kaniyang Anak na si 
Jesucristo. Ito ang tunay na Dios, at ang buhay na 
walang hanggan. 

Mga anak ko, mangagingat kayo sa mga diosdiosan. 

Ang matanda sa hirang na ginang at sa kaniyang mga 
anak, na aking iniibig sa katotohanan; at hindi 
lamang ako, kundi pati ng lahat ng mga 
nakakakilala ng katotohanan; 

Alangalang sa katotohanan na nananahan sa atin, at 
sasa atin magpakailan man: 

Sumaatin nawa ang biyaya, awa, at kapayapaang mula 
sa Dios Ama at kay Jesucristo, Anak ng Ama, sa 
katotohanan at sa pagibig. 

Ako'y lubhang nagagalak na aking nasumpungan ang 
ilan sa iyong mga anak na nagsisilakad sa 
katotohanan, ayon sa ating tinanggap na utos sa 
Ama. 

At ngayo'y ipinamamanhik ko sa iyo, ginang, na 
hindi waring sinusulatan kita ng isang bagong 
utos, kundi niyaong ating tinanggap nang pasimula, 
na tayo'y mangagibigan sa isa't isa. 

At ito ang pagibig, na tayo'y mangagsilakad ayon 
sa kaniyang mga utos. Ito ang utos, na tayo'y 
mangagsilakad sa kaniya, gaya ng inyong narinig 
nang pasimula. 

Sapagka't maraming magdaraya na nangagsilitaw sa 
sanglibutan, sa makatuwid ay ang mga hindi 
nangagpapahayag na si Jesucristo ay napariritong 
nasa laman. Ito ang magdaraya at ang anticristo. 

Mangagingat kayo sa inyong sarili, upang huwag 
ninyong iwala ang mga bagay na aming pinagpagalan, 
kundi upang tanggapin ninyo ang isang lubos na 
kagantihan. 

Ang sinomang nagpapatuloy at hindi nananahan sa 
aral ni Cristo, ay hindi kinaroroonan ng Dios: ang 
nananahan sa aral, ay kinaroroonan ng Ama at gayon 
din ng Anak. 

Kung sa inyo'y dumating ang sinoman, at hindi dala 
ang aral na ito, ay huwag ninyong tanggapin sa 
inyong bahay, at huwag ninyo siyang batiin: 

Sapagka't ang bumabati sa kaniya ay nararamay sa 
kaniyang masasamang gawa. 

Yamang may maraming mga bagay na isusulat sa inyo, 
ay hindi ko ibig isulat sa papel at tinta; 
datapuwa't inaasahan kong pumariyan sa inyo, at 
makipagusap ng mukhaan, upang malubos ang inyong 
galak. 

Ang mga anak ng iyong hirang na kapatid na babae 
ay bumabati sa iyo. 

Ang matanda, kay Gayo na minamahal, na aking 
iniibig sa katotohanan. 

Minamahal, aking idinadalangin na sa lahat ng mga 
bagay ay guminhawa ka at bumuti ang iyong katawan, 
na gaya ng pagginhawa ng iyong kaluluwa. 

Sapagka't ako'y totoong nagalak nang magsidating 
ang mga kapatid at mangagpatotoo sa iyong 
katotohanan, ayon sa paglakad mo sa katotohanan. 

Wala nang dakilang kagalakan sa ganang akin na 
gaya nito, na marinig na ang aking mga anak ay 
nagsisilakad sa katotohanan. 

Minamahal, ginagawa mo ang tapat na gawa sa lahat 
ng iyong ginagawa doon sa mga kapatid at sa mga 
taga ibang lupa; 

Na siyang nangagpapatotoo ng iyong pagibig sa 
harapan ng iglesia: na iyong gagawan ng magaling 
kung iyong tutulungan sila ng nararapat sa Dios, 
sa kanilang paglalakbay: 

Sapagka't dahil sa Pangalan, ay nangagsiyaon sila 
na walang kinuhang anoman sa mga Gentil. 

Nararapat nga nating tanggaping mabuti ang mga 
gayon, upang tayo'y maging kasama sa paggawa sa 
katotohanan. 

Ako'y sumulat ng ilang bagay sa iglesia: 
datapuwa't si Diotrefes na nagiibig magkaroon ng 
kataasan sa kanila, ay hindi kami tinatanggap. 

Kaya't kung pumariyan ako, ay ipaaalaala ko ang 
mga gawang kaniyang ginagawa, na nagsasalita ng 
masasamang salita laban sa amin: at hindi 
nasisiyahan sa ganito, ni hindi man niya 
tinatanggap ang mga kapatid, at silang mga ibig 
tumanggap ay pinagbabawalan niya at pinalalayas 
sila sa iglesia. 

Minamahal, huwag mong tularan ang masama, kundi 
ang mabuti. Ang gumagawa ng mabuti ay sa Dios: ang 
gumagawa ng masama ay hindi nakakita sa Dios. 

Si Demetrio ay pinatototohanan ng lahat, at ng 
katotohanan: oo, kami man ay nagpapatotoo rin; at 
nalalaman mo na ang aming patotoo ay tunay. 

Maraming mga bagay ang isusulat ko sana sa iyo, 
datapuwa't hindi ko ibig isulat sa iyo ng tinta at 
panulat: 

Datapuwa't inaasahan kong makita kang madali, at 
tayo'y magkakausap ng mukhaan. Ang kapayapaa'y 
sumainyo nawa. Binabati ka ng mga kaibigan. Batiin 
mo ang mga kaibigan sa pangalan. 

Si Judas, na alipin ni Jesucristo, at kapatid ni 
Santiago, sa mga tinawag, na minamahal sa Dios 
Ama, at iniingatang para kay Jesucristo: 

Kaawaan at kapayapaan at pagibig ang sa inyo 
nawa'y paramihin. 

Mga minamahal, samantalang ako'y totoong 
nagsisikap ng pagsulat sa inyo tungkol sa 
kaligtasan nating lahat, ay napilitan akong 
sumulat sa inyo na inaaralan kayong makipaglabang 
masikap dahil sa pananampalataya na ibinigay na 
minsan at magpakailan man sa mga banal. 

Sapagka't may ilang taong nagsipasok ng lihim, 
yaong mga itinalaga nang una pa sa kahatulang ito, 
mga di banal, na pinalitan ng kalibugan ang biyaya 
ng ating Dios, na itinatatuwa ang ating iisang 
Guro at Panginoong si Jesucristo. 

Ninanasa ko ngang ipaalaala sa inyo, bagama't 
nalalaman ninyong maigi ang lahat ng mga bagay, na 
nang mailigtas ng Panginoon ang isang bayan, sa 
lupain ng Egipto, ay nilipol niya pagkatapos yaong 
mga hindi nagsisipanampalataya. 

At ang mga anghel na hindi nangagingat ng kanilang 
sariling pamunuan, kundi iniwan ang kanilang 
sariling tahanan, ay iniingatan niya sa mga 
tanikalang walang hanggan sa paghuhukom sa 
dakilang araw. 

Gayon din ang Sodoma at Gomorra, at ang mga bayang 
nasa palibot ng mga ito, na dahil sa pagpapakabuyo 
sa pakikiapid at sa pagsunod sa ibang laman, ay 
inilagay na pinakahalimbawa, na sila'y nagbabata 
ng parusang apoy na walang hanggan. 

Gayon ma'y ang mga ito rin naman sa kanilang 
pagkagupiling ay inihahawa ang laman, at hinahamak 
ang mga paghahari, at nilalait ang mga puno. 

Datapuwa't ang arkanghel Miguel, nang makipaglaban 
sa diablo, na nakikipagtalo tungkol sa katawan ni 
Moises, ay hindi nangahas gumamit laban sa kaniya 
ng isang hatol na may pagalipusta, kundi sinabi, 
Sawayin ka nawa ng Panginoon. 

Datapuwa't ang mga ito'y nangalipusta sa anomang 
bagay na hindi nila nalalaman: at sa mga bagay na 
talagang kanilang nauunawa, ay nangagpapakasira na 
gaya ng mga kinapal na walang bait. 

Sa aba nila! sapagka't sila'y nagsilakad sa daan 
ni Cain, at nagsidaluhong na walang pagpipigil sa 
kamalian ni Balaam dahil sa upa, at nangapahamak 
sa pagsalangsang ni Core. 

Ang mga ito'y pawang mga batong natatago sa inyong 
piging ng pagiibigan, kung sila'y nakikipagpiging 
sa inyo, mga pastor na walang takot na 
nangagpapasabsab sa kanilang sarili; mga alapaap 
na walang tubig, na tinatangay ng mga hangin; mga 
punong kahoy sa taginaw na walang bunga, na 
makalawang namatay, na binunot pati ugat; 

Mga mabangis na alon sa dagat, na pinagbubula ang 
kanilang sariling kahihiyan; mga bituing gala na 
siyang pinaglaanan ng pusikit ng kadiliman 
magpakailan man. 

At ang mga ito naman ang hinulaan ni Enoc, na 
ikapito sa bilang mula kay Adam, na nagsabi, 
Narito, dumating ang Panginoon, na kasama ang 
kaniyang mga laksalaksang banal, 

Upang isagawa ang paghuhukom sa lahat, at upang 
sumbatan ang lahat ng masasama sa lahat ng 
kanilang mga gawang masasama na kanilang ginawang 
may kasamaan, at sa lahat ng mga bagay na 
mabibigat na sinalita laban sa kaniya ng mga 
makasalanang masasama. 

Ang mga ito'y mga mapagbulong, mga madaingin, na 
nangagsisilakad ayon sa kanilang masasamang pita 
(at ang kanilang bibig ay nangagsasalita ng mga 
kapalaluan), nangagpapakita ng galang sa mga tao 
dahil sa pakikinabangin. 

Nguni't kayo, mga minamahal, ay alalahanin ninyo 
ang mga salitang nang una'y sinabi ng mga apostol 
ng ating Panginoong Jesucristo; 

Kung paanong sinabi sa inyo, Magkakaroon ng mga 
manunuya sa huling panahon, na magsisilakad ayon 
sa kanikanilang masasamang pita. 

Ang mga ito ang nagsisigawa ng paghihiwalay, 
malalayaw, na walang taglay na Espiritu. 

Nguni't kayo, mga minamahal, papagtibayin ninyo 
ang inyong sarili sa inyong lubhang banal na 
pananampalataya, na manalangin sa Espiritu Santo, 

Na magsipanatili kayo sa pagibig sa Dios, na 
inyong asahan ang awa ng ating Panginoong 
Jesucristo sa ikabubuhay na walang hanggan. 

At ang ibang nagaalinlangan ay inyong kahabagan; 

At ang iba'y inyong iligtas, na agawin ninyo sa 
apoy; at ang iba'y inyong kahabagan na may takot; 
na inyong kapootan pati ng damit na nadungisan ng 
laman. 

Ngayon doon sa makapagiingat sa inyo mula sa 
pagkatisod, at sa inyo'y makapaghaharap na walang 
kapintasan na may malaking galak, sa harapan ng 
kaniyang kaluwalhatian. 

Sa iisang Dios na ating Tagapagligtas, sa 
pamamagitan ni Jesucristo na ating Panginoon, ay 
sumakaniya nawa ang kaluwalhatian, ang karangalan, 
ang paghahari, at ang kapangyarihan, sa 
kaunaunahang panahon, at ngayon at magpakailan 
man. Siya nawa. 

Ang Apocalipsis ni Jesucristo, na ibinigay ng Dios 
sa kaniya upang ipahayag sa kaniyang mga alipin, 
sa makatuwid ay ang mga bagay na nararapat 
mangyaring madali: at kaniyang ipinadala at 
ipinaalam sa pamamagitan ng kaniyang anghel sa 
kaniyang alipin na si Juan; 

Na sumaksi sa salita ng Dios, at sa patotoo ni 
Jesucristo, sa lahat ng mga bagay na nakita niya. 

Mapalad ang bumabasa, at ang nangakikinig ng mga 
salita ng hula, at tumutupad ng mga bagay na 
nangasusulat doon: sapagka't ang panaho'y malapit 
na. 

Si Juan sa pitong iglesia na nasa Asia: Biyaya ang 
sumainyo nawa, at kapayapaang mula doon sa kaniya 
na ngayon, at nang nakaraan at darating; at mula 
sa pitong Espiritu na nasa harapan ng kaniyang 
luklukan; 

At mula kay Jesucristo na siyang saksing tapat, na 
panganay sa mga patay, at pangulo ng mga hari sa 
lupa. Doon sa umiibig sa atin, at sa nagkalag sa 
atin sa ating mga kasalanan sa pamamagitan ng 
kaniyang dugo; 

At ginawa tayong kaharian, mga saserdote sa 
kaniyang Dios at Ama; sumakaniya nawa ang 
kaluwalhatian at ang paghahari magpakailan kailan 
man. Siya nawa. 

Narito, siya'y pumaparitong nasasa mga alapaap; at 
makikita siya ng bawa't mata, at ng nangagsiulos 
sa kaniya; at ang lahat ng mga angkan sa lupa ay 
magsisitaghoy dahil sa kaniya. Gayon din, Siya 
nawa. 

Ako ang Alpha at ang Omega, sabi ng Panginoong 
Dios, ngayon at nang nakaraan at sa darating, ang 
Makapangyarihan sa lahat. 

Akong si Juan, na inyong kapatid at inyong karamay 
sa kapighatian at sa kaharian at sa pagtitiis na 
kay Jesus, ay nasasa pulo na tinatawag na Patmos, 
dahil sa salita ng Dios at sa patotoo ni Jesus. 

Ako'y nasa Espiritu nang araw ng Panginoon, at 
narinig ko sa aking likuran ang dakilang tinig, na 
tulad sa isang pakakak. 

Na nagsasabi, Ang iyong nakikita, ay isulat mo sa 
isang aklat at iyong ipadala sa pitong iglesia: sa 
Efeso, at sa Smirna, at sa Pergamo, at sa Tiatira, 
at sa Sardis, at sa Filadelfia, at sa Laodicea. 

At ako'y lumingon upang makita ang tinig na 
nagsasalita sa akin. At nang ako'y lumingon ay 
nakita ko ang pitong kandelerong ginto: 

At sa gitna ng mga kandelero ay may isang katulad 
ng isang anak ng tao, na may suot na damit 
hanggang sa paa, at may bigkis ang dibdib na isang 
pamigkis na ginto. 

At ang kaniyang ulo at ang kaniyang buhok ay 
mapuputing gaya ng balahibong maputi ng tupa, gaya 
ng niebe; at ang kaniyang mga mata ay gaya ng 
ningas ng apoy; 

At ang kaniyang mga paa ay katulad ng tansong 
binuli, na gaya ng dinalisay sa isang 
lutuang-bakal; at ang kaniyang tinig ay gaya ng 
lagaslas ng maraming tubig. 

At sa kaniyang kanang kamay ay may pitong bituin: 
at sa kaniyang bibig ay lumabas ang isang matalas 
na tabak na may dalawang talim: at ang kaniyang 
mukha ay gaya ng araw na sumisikat ng matindi. 

At nang siya'y aking makita, ay nasubasob akong 
waring patay sa kaniyang paanan. At ipinatong niya 
sa akin ang kaniyang kanang kamay, na sinasabi, 
Huwag kang matakot; ako'y ang una at ang huli, 

At ang Nabubuhay; at ako'y namatay, at narito, 
ako'y nabubuhay magpakailan man, at nasa akin ang 
mga susi ng kamatayan at ng Hades. 

Isulat mo nga ang mga bagay na nakita mo, at ang 
mga bagay ngayon, at ang mga bagay na mangyayari 
sa darating; 

Ang hiwaga ng pitong bituin na iyong nakita sa 
aking kanang kamay, at ng pitong kandelerong 
ginto. Ang pitong bituin ay ang mga anghel ng 
pitong iglesia: at ang pitong kandelero ay ang 
pitong iglesia. 

Sa anghel ng iglesia sa Efeso ay isulat mo: Ang 
mga bagay na ito ay sinasabi ng may hawak ng 
pitong bituin sa kaniyang kanang kamay, na yaong 
lumalakad sa gitna ng pitong kandelerong ginto: 

Nalalaman ko ang iyong mga gawa, at ang iyong 
pagpapagal at pagtitiis, at hindi mo matiis ang 
masasamang tao, at sinubok mo ang mga nagpapanggap 
na apostol, at sila'y hindi gayon, at nasumpungan 
mo silang pawang bulaan; 

At may pagtitiis ka at nagbata ka dahil sa aking 
pangalan, at hindi ka napagod. 

Nguni't mayroon akong laban sa iyo, na iyong 
iniwan ang iyong unang pagibig. 

Kaya't alalahanin mo kung saan ka nahulog, at 
magsisi ka at gawin mo ang iyong mga unang gawa; o 
kung hindi ay paririyan ako sa iyo, at aalisin ko 
ang iyong kandelero sa kaniyang kinalalagyan, 
maliban na magsisi ka. 

Nguni't ito'y nasa iyo, na iyong kinapopootan ang 
mga gawa ng mga Nicolaita, na kinapopootan ko 
naman. 

Ang may pakinig, ay makinig sa sinasabi ng 
Espiritu sa mga iglesia. Ang magtagumpay, ay siya 
kong pakakanin ng punong kahoy ng buhay, na nasa 
Paraiso ng Dios. 

At sa anghel ng iglesia sa Smirna ay isulat mo: 
Ang mga bagay na ito ay sinasabi ng una at ng 
huli, na namatay, at muling nabuhay: 

Nalalaman ko ang iyong kapighatian, at ang iyong 
kadukhaan (datapuwa't ikaw ay mayaman), at ang 
pamumusong ng mga nagsasabing sila'y mga Judio, at 
hindi sila gayon, kundi isang sinagoga ni Satanas. 

Huwag mong katakutan ang mga bagay na iyong 
malapit ng tiisin: narito, malapit ng ilagay ng 
diablo ang ilan sa inyo sa bilangguan, upang 
kayo'y masubok; at magkakaroon kayo ng 
kapighatiang sangpung araw. Magtapat ka hanggang 
sa kamatayan, at bibigyan kita ng putong ng buhay. 

Ang may pakinig, ay makinig sa sinasabi ng 
Espiritu sa mga iglesia. Ang magtagumpay ay hindi 
parurusahan ng ikalawang kamatayan. 

At sa anghel ng iglesia sa Pergamo ay isulat mo: 
Ang mga bagay na ito ay sinasabi ng may matalas na 
tabak na may dalawang talim: 

Nalalaman ko kung saan ka tumatahan, sa makatuwid 
baga'y sa kinaroroonan ng luklukan ni Satanas; at 
iniingatan mong matibay ang aking pangalan, at 
hindi mo ikinaila ang aking pananampalataya, kahit 
nang mga araw man ni Antipas na aking saksi, aking 
taong tapat, na pinatay sa gitna ninyo, na 
tinatahanan ni Satanas. 

Datapuwa't mayroon akong ilang bagay na laban sa 
iyo, sapagka't mayroon ka diyang ilan na 
nanghahawak sa aral ni Balaam, na siyang nagturo 
kay Balac na maglagay ng katisuran sa harapan ng 
mga anak ni Israel, upang magsikain ng mga bagay 
na inihahain sa mga diosdiosan, at makiapid. 

Gayon din naman na mayroon kang ilan na 
nanghahawak sa aral ng mga Nicolaita. 

Magsisi ka nga; o kung hindi ay madaling paririyan 
ako sa iyo, at babakahin ko sila ng tabak ng aking 
bibig. 

Ang may pakinig, ay makinig sa sinasabi ng 
Espiritu sa mga iglesia. Ang magtagumpay ay 
bibigyan ko ng manang natatago, at siya'y bibigyan 
ko ng isang batong puti, at sa bato ay may 
nakasulat na isang bagong pangalan, na walang 
nakakaalam kundi yaong tumatanggap. 

At sa anghel ng iglesia sa Tiatira ay isulat mo: 
Ang mga bagay na ito ay sinasabi ng Anak ng Dios, 
na may mga matang gaya ng ningas ng apoy, at ang 
kaniyang mga paa ay gaya ng tansong binuli: 

Nalalaman ko ang iyong mga gawa, at ang iyong 
pagibig, at pananampalataya at ministerio at 
pagtitiis, at ang iyong mga huling gawa ay higit 
kay sa mga una. 

Datapuwa't mayroon akong laban sa iyo, na 
pinahintulutan mo ang babaing si Jezebel, na 
nagpapanggap na propetisa; at siya'y nagtuturo at 
humihikayat sa aking mga lingkod upang makiapid, 
at kumain ng mga bagay na inihahain sa mga 
diosdiosan. 

At binigyan ko siya ng panahon upang makapagsisi; 
at siya'y ayaw magsisi sa kaniyang pakikiapid. 

Narito, akin siyang iniraratay sa higaan, at ang 
mga nakikiapid sa kaniya sa malaking kapighatian, 
maliban na kung sila'y magsisipagsisi sa kaniyang 
mga gawa. 

At papatayin ko ng salot ang kaniyang mga anak; at 
malalaman ng lahat ng mga iglesia na ako'y yaong 
sumasaliksik ng mga pagiisip at ng mga puso: at 
bibigyan ko ang bawa't isa sa inyo ng ayon sa 
inyong mga gawa. 

Datapuwa't sinasabi ko sa inyo, sa mga iba na nasa 
Tiatira, sa lahat ng walang aral na ito, na hindi 
nakakaalam ng malalalim na bagay ni Satanas, gaya 
ng sinasabi nila; hindi na ako magpapasan sa inyo 
ng ibang pasan. 

Gayon ma'y ang nasa inyo'y panghawakan ninyong 
matibay hanggang sa ako'y pumariyan. 

At ang magtagumpay, at tumupad ng aking mga gawa 
hanggang sa katapusan, ay bibigyan ko ng 
kapamahalaan sa mga bansa: 

At sila'y paghaharian niya sa pamamagitan ng isang 
panghampas na bakal, gaya ng pagkadurog ng mga 
sisidlang lupa ng magpapalyok; gaya naman ng 
tinanggap ko sa aking Ama: 

At sa kaniya'y ibibigay ko ang tala sa umaga. 

Ang may pakinig, ay makinig sa sinasabi ng 
Espiritu sa mga iglesia. 

At sa anghel ng iglesia sa Sardis ay isulat mo: 
Ang mga bagay na ito ay sinasabi ng may pitong 
Espiritu ng Dios, at may pitong bituin: Nalalaman 
ko ang iyong mga gawa, na ikaw ay may pangalang 
ikaw ay nabubuhay, at ikaw ay patay. 

Magpuyat ka, at pagtibayin mo ang mga bagay na 
natitira, na malapit ng mamatay: sapagka't wala 
akong nasumpungang iyong mga gawang sakdal sa 
harapan ng aking Dios. 

Alalahanin mo nga kung paanong iyong tinanggap at 
narinig; at ito'y tuparin mo, at magsisi ka. 
Kaya't kung hindi ka magpupuyat ay paririyan akong 
gaya ng magnanakaw, at hindi mo malalaman kung 
anong panahon paririyan ako sa iyo. 

Nguni't mayroon kang ilang pangalan sa Sardis na 
hindi nangagdumi ng kanilang mga damit: at sila'y 
kasama kong magsisilakad na may mga damit na 
maputi; sapagka't sila'y karapatdapat. 

Ang magtagumpay ay daramtang gayon ng mga 
mapuputing damit; at hindi ko papawiin sa anomang 
paraan ang kaniyang pangalan sa aklat ng buhay, at 
ipahahayag ko ang kaniyang pangalan sa harapan ng 
aking Ama, at sa harapan ng kaniyang mga anghel. 

Ang may pakinig, ay makinig sa sinasabi ng 
Espiritu sa mga iglesia. 

At sa anghel ng iglesia sa Filadelfia ay isulat 
mo: Ang mga bagay na ito ay sinasabi ng banal, 
niyaong totoo, niyaong may susi ni David, niyaong 
nagbubukas at di mailalapat ng sinoman, at 
naglalapat at di maibubukas ng sinoman: 

Nalalaman ko ang iyong mga gawa (narito, inilagay 
ko sa harapan mo ang isang pintuang bukas, na di 
mailalapat ng sinoman), na ikaw ay may kaunting 
kapangyarihan, at tinupad mo ang aking salita, at 
hindi mo ikinaila ang aking pangalan. 

Narito, ibinibigay ko sa sinagoga ni Satanas, ang 
mga nagsasabing sila'y mga Judio, at sila'y hindi, 
kundi nangagbubulaan; narito, sila'y aking 
papapariyanin at pasasambahin sa harap ng iyong 
mga paa, at nang maalamang ikaw ay aking inibig. 

Sapagka't tinupad mo ang salita ng aking 
pagtitiis, ikaw naman ay aking iingatan sa panahon 
ng pagsubok, na darating sa buong sanglibutan, 
upang subukin ang mga nananahan sa ibabaw ng lupa. 

Ako'y dumarating na madali: panghawakan mong 
matibay ang nasa iyo, upang huwag kunin ng sinoman 
ang iyong putong. 

Ang magtagumpay, ay gagawin kong haligi sa templo 
ng aking Dios, at hindi na siya'y lalabas pa doon: 
at isusulat ko sa kaniya ang pangalan ng aking 
Dios, at ang pangalan ng bayan ng aking Dios, ang 
bagong Jerusalem, na mananaog buhat sa langit mula 
sa aking Dios, at ang aking sariling bagong 
pangalan. 

Ang may pakinig, ay makinig sa sinasabi ng 
Espiritu sa mga iglesia. 

At sa anghel ng iglesia sa Laodicea ay isulat mo: 
Ang mga bagay na ito ay sinasabi ng Siya Nawa, ng 
saksing tapat at totoo, ng pasimula ng paglalang 
ng Dios: 

Nalalaman ko ang iyong mga gawa, na ikaw ay hindi 
malamig o mainit man: ibig ko sanang ikaw ay 
malamig o mainit. 

Kaya sapagka't ikaw ay malahininga, at hindi 
mainit o malamig man, ay isusuka kita sa aking 
bibig. 

Sapagka't sinasabi mo, Ako'y mayaman, at nagkamit 
ng kayamanan, at hindi ako nangangailangan ng 
anoman; at hindi mo nalalamang ikaw ang aba at 
maralita at dukha at bulag at hubad: 

Ipinapayo ko sa iyo na ikaw ay bumili sa akin ng 
gintong dinalisay ng apoy, upang ikaw ay yumaman: 
at ng mapuputing damit, upang iyong maisuot, at 
upang huwag mahayag ang iyong kahiyahiyang 
kahubaran; at ng pangpahid sa mata, na ipahid sa 
iyong mga mata, upang ikaw ay makakita. 

Ang lahat kong iniibig, ay aking sinasaway at 
pinarurusahan: ikaw nga'y magsikap, at magsisi. 

Narito ako'y nakatayo sa pintuan at tumutuktok: 
kung ang sinoman ay duminig ng aking tinig at 
magbukas ng pinto, ako'y papasok sa kaniya, at 
hahapong kasalo niya, at siya'y kasalo ko. 

Ang magtagumpay, ay aking pagkakaloobang umupong 
kasama ko sa aking luklukan, gaya ko naman na 
nagtagumpay, at umupong kasama ng aking Ama sa 
kaniyang luklukan. 

Ang may pakinig, ay makinig sa sinasabi ng 
Espiritu sa mga iglesia. 

Pagkatapos ng mga bagay na ito ay tumingin ako, at 
narito, ang isang pintong bukas sa langit, at ang 
unang tinig na aking narinig, na gaya ng sa 
pakakak, na nakikipagusap sa akin, ay sa isang 
nagsasabi, Umakyat ka rito, at ipakikita ko sa iyo 
ang mga bagay na dapat mangyari sa haharapin. 

Pagdaka'y napasa Espiritu ako: at narito, may 
isang luklukang nalalagay sa langit, at sa ibabaw 
ng luklukan ay may isang nakaupo; 

At ang nakaupo ay katulad ng isang batong jaspe at 
isang sardio: at naliligid ng isang bahaghari na 
tulad sa anyo ng isang esmeralda. 

At sa palibot ng luklukan ay may dalawangpu't apat 
na luklukan: at sa mga luklukan ay nakita kong 
nangakaupo ang dalawangpu't apat na matatanda, na 
nadaramtan ng mapuputing damit; at sa kanilang mga 
ulo ay may mga putong na ginto. 

At mula sa luklukan ay may lumalabas na kidlat, at 
mga tinig at mga kulog. At may pitong ilawang apoy 
na mga nagliliyab sa harapan ng luklukan, na 
siyang pitong Espiritu ng Dios; 

At sa harapan ng luklukan, ay wari na may isang 
dagat na bubog na katulad ng salamin; at sa gitna 
ng luklukan, at sa palibot ng luklukan, ay may 
apat na nilalang na buhay na puno ng mga mata sa 
harapan at sa likuran. 

At ang unang nilalang ay katulad ng isang leon, at 
ang ikalawang nilalang ay katulad ng isang guyang 
baka, at ang ikatlong nilalang ay may mukhang 
katulad ng sa isang tao, at ang ikaapat na 
nilalang ay katulad ng isang agila na lumilipad. 

At ang apat na nilalang na buhay, na may anim na 
pakpak bawa't isa sa kanila, ay mga puno ng mata 
sa palibot at sa loob; at sila'y walang pahinga 
araw at gabi, na nagsasabi, Banal, banal, banal, 
ang Panginoong Dios, ang Makapangyarihan sa lahat, 
na nabuhay at nabubuhay at siyang darating. 

At pagka ang mga nilalang na buhay ay 
nangagpupuri, at nangagpaparangal at 
nangagpapasalamat sa nakaupo sa luklukan, doon sa 
nabubuhay magpakailan kailan man, 

Ang dalawangpu't apat na matatanda ay 
mangagpapatirapa sa harapan niyaong nakaupo sa 
luklukan, at mangagsisisamba doon sa nabubuhay 
magpakailan kailan man, at ilalagay ang kanilang 
putong sa harapan ng luklukan na nangagsasabi, 

Marapat ka, Oh Panginoon namin at Dios namin, na 
tumanggap ng kaluwalhatian at ng kapurihan at ng 
kapangyarihan: sapagka't nilikha mo ang lahat ng 
mga bagay at dahil sa iyong kalooban ay 
nangagsilitaw, at nangalikha. 

At nakita ko sa kanang kamay niyaong nakaupo sa 
luklukan ang isang aklat na may sulat sa loob at 
sa labas, na tinatakang mahigpit ng pitong tatak. 

At nakakita ako ng isang malakas na anghel na 
nagtatanyag ng malakas na tinig, Sinong 
karapatdapat magbukas ng aklat, at magtanggal ng 
mga tatak nito? 

At sinoman sa langit, o sa ibabaw man ng lupa, o 
sa ilalim man ng lupa, ay hindi makapagbukas ng 
aklat, o makatingin man. 

At ako'y umiyak na mainam, sapagka't hindi 
nakasumpong ng sinomang marapat magbukas ng aklat, 
o makatingin man: 

At sinabi sa akin ng isa sa matatanda, Huwag kang 
umiyak; narito, ang Leon sa angkan ni Juda, ang 
Ugat ni David, ay nagtagumpay upang magbukas ng 
aklat at ng pitong tatak nito. 

At nakita ko sa gitna ng luklukan at ng apat na 
nilalang na buhay, at sa gitna ng matatanda, ang 
isang Cordero na nakatayo, na wari ay pinatay, na 
may pitong sungay, at pitong mata, na siyang 
pitong Espiritu ng Dios, na sinugo sa buong lupa. 

At siya'y lumapit, at kinuha ang aklat sa kanang 
kamay niyaong nakaupo sa luklukan. 

At pagkakuha niya ng aklat, ang apat na nilalang 
na buhay at ang dalawangpu't apat na matatanda ay 
nangagpatirapa sa harapan ng Cordero, na ang 
bawa't isa'y may alpa, at mga mangkok na ginto na 
puno ng kamangyan, na siyang mga panalangin ng mga 
banal. 

At sila'y nangagaawitan ng isang bagong awit, na 
nagsasabi, Ikaw ang karapatdapat na kumuha ng 
aklat, at magbukas ng mga tatak nito: sapagka't 
ikaw ay pinatay, at binili mo sa Dios ng iyong 
dugo ang mga tao sa bawa't angkan, at wika, at 
bayan, at bansa. 

At sila'y iyong ginawang kaharian at mga saserdote 
sa aming Dios; at sila'y nangaghahari sa ibabaw ng 
lupa. 

At nakita ko, at narinig ko ang tinig ng maraming 
mga anghel sa palibot ng luklukan at ng mga 
nilalang na buhay at ng matatanda; at ang bilang 
nila ay sangpung libong tigsasangpung libo at 
libolibo; 

Na nangagsasabi ng malakas na tinig, Karapatdapat 
ang Cordero na pinatay upang tumanggap ng 
kapangyarihan, at kayamanan, at karunungan, at 
kalakasan, at kapurihan, at kaluwalhatian, at 
pagpapala. 

At ang bawa't bagay na nilalang na nasa langit, at 
nasa ibabaw ng lupa, at nasa ilalim ng lupa, at 
nasa ibabaw ng dagat, at lahat ng mga bagay na 
nasa mga ito, ay narinig kong nangagsasabi, Sa 
kaniya na nakaupo sa luklukan, at sa Cordero ay 
ang pagpapala, at kapurihan, at kaluwalhatian, at 
paghahari, magpakailan kailan man. 

At ang apat na nilalang na buhay ay nagsabi, Siya 
nawa. At ang matatanda ay nangagpatirapa at 
nangagsisamba. 

At nakita ko nang buksan ng Cordero ang isa sa 
pitong tatak, at narinig ko sa isa sa apat na 
nilalang na buhay, na nagsalitang gaya ng tunog ng 
kulog, Halika. 

At tumingin ako, at narito, ang isang kabayong 
maputi, at yaong nakasakay dito ay may isang 
busog; at binigyan siya ng isang putong: at siya'y 
yumaong nagtatagumpay, at upang magtagumpay. 

At nang buksan niya ang ikalawang tatak, ay 
narinig ko sa ikalawang nilalang na buhay, na 
sinasabi, Halika. 

At may lumabas na ibang kabayo, na kabayong 
mapula: at ang nakasakay dito, ay pinagkaloobang 
magalis sa lupa ng kapayapaan, at upang 
mangagpatayan ang isa't isa: at binigyan siya ng 
isang malaking tabak. 

At nang buksan niya ang ikatlong tatak, ay narinig 
ko sa ikatlong nilalang na buhay, na nagsasabi, 
Halika. At tumingin ako, at narito, ang isang 
kabayong maitim; at yaong nakasakay dito ay may 
isang timbangan sa kaniyang kamay. 

At narinig ko ang gaya ng isang tinig sa gitna ng 
apat na nilalang na buhay na nagsasabi, Sa isang 
denario ay isang takal na trigo, at sa isang 
denario ay tatlong takal na sebada; at huwag mong 
ipahamak ang langis at ang alak. 

At nang buksan niya ang ikaapat na tatak, ay 
narinig ko ang tinig ng ikaapat na nilalang na 
buhay na nagsasabi, Halika. 

At tumingin ako, at narito, ang isang kabayong 
maputla: at ang nakasakay dito ay may pangalang 
Kamatayan; at ang Hades ay sumusunod sa kaniya. At 
sila'y pinagkalooban ng kapamahalaan sa ikaapat na 
bahagi ng lupa, na pumatay sa pamamagitan ng 
tabak, at ng gutom, at ng salot, at ng mga ganid 
na hayop sa lupa. 

At nang buksan niya ang ikalimang tatak, ay nakita 
ko sa ilalim ng dambana ang mga kaluluwa ng mga 
pinatay dahil sa salita ng Dios, at dahil sa 
patotoong sumakanila: 

At sila'y sumigaw ng tinig na malakas, na 
nagsasabi, Hanggang kailan, Oh Panginoong banal at 
totoo, hindi mo hahatulan at ipaghihiganti ang 
aming dugo, sa mga nananahan sa ibabaw ng lupa? 

At binigyan ang bawa't isa sa kanila ng isang 
maputing balabal; at sa kanila'y sinabi, na 
mangagpahinga pa ng kaunting panahon, hanggang sa 
maganap ang bilang ng kanilang mga kapuwa alipin 
at ng kanilang mga kapatid, na mga papatayin 
namang gaya nila. 

At nakita ko nang buksan niya ang ikaanim na 
tatak, at nagkaroon ng malakas na lindol; at ang 
araw ay umitim na gaya ng isang magaspang na 
kayong buhok na maitim, at ang buong buwan ay 
naging gaya ng dugo; 

At ang mga bituin sa langit ay nangahulog sa lupa, 
gaya ng puno ng igos na isinasambulat ang kaniyang 
mga bungang bubot pagka hinahampas ng malakas na 
hangin. 

At ang langit ay nahawi na gaya ng isang lulong 
aklat kung nalululon; at ang bawa't bundok at pulo 
ay naalis sa kanilang kinatatayuan. 

At ang mga hari sa lupa, at ang mga prinsipe, at 
ang mga pangulong kapitan, at ang mayayaman, at 
ang mga makapangyarihan, at ang bawa't alipin at 
ang bawa't laya, ay nagsipagtago sa mga yungib at 
sa mga bato sa mga bundok; 

At sinasabi nila sa mga bundok at sa mga bato, 
Mahulog kayo sa amin, at kami'y inyong itago sa 
mukha noong nakaupo sa luklukan, at sa galit ng 
Cordero: 

Sapagka't dumating na ang dakilang araw ng 
kanilang kagalitan; at sino ang makatatayo? 

At pagkatapos nito ay nakita ko ang apat na anghel 
na nakatayo sa apat na sulok ng lupa, na pinipigil 
ang apat na hangin ng lupa, upang huwag humihip 
ang hangin sa lupa, o sa dagat man, o sa anomang 
punong kahoy. 

At nakita ko ang ibang anghel na umaakyat mula sa 
sikatan ng araw, na taglay ang tatak ng Dios na 
buhay: at siya'y sumigaw ng tinig na malakas sa 
apat na anghel na pinagkaloobang maipahamak ang 
lupa at ang dagat, 

Na nagsasabi, Huwag ninyong ipahamak ang lupa, 
kahit ang dagat, kahit ang mga punong kahoy, 
hanggang sa aming matatakan sa kanilang mga noo 
ang mga alipin ng ating Dios. 

At narinig ko ang bilang ng mga natatakan, na 
isang daan at apat na pu't apat na libo, na 
natatakan, sa bawa't angkan ng mga anak ni Israel: 

Sa angkan ni Juda ay labingdalawang libo ang 
tinatakan; Sa angkan ni Ruben ay labingdalawang 
libo; Sa angkan ni Gad ay labingdalawang libo; 

Sa angkan ni Aser ay labingdalawang libo; Sa 
angkan ni Neftali ay labingdalawang libo; Sa 
angkan ni Manases ay labingdalawang libo; 

Sa angkan ni Simeon ay labingdalawang libo; Sa 
angkan ni Levi ay labingdalawang libo; Sa angkan 
ni Isacar ay labingdalawang libo; 

Sa angkan ni Zabulon ay labingdalawang libo; Sa 
angkan ni Jose ay labingdalawang libo; Sa angkan 
ni Benjamin ay labingdalawang libo ang tinatakan. 

Pagkatapos ng mga bagay na ito ay tumingin ako, at 
narito, ang isang lubhang karamihan na di mabilang 
ng sinoman, na mula sa bawa't bansa at lahat ng 
mga angkan at mga bayan at mga wika, na nakatayo 
sa harapan ng luklukan at sa harapan ng Cordero, 
na nangadaramtan ng mapuputing damit, at may mga 
palma sa kanilang mga kamay; 

At nagsisigawan ng tinig na malakas, na 
nangagsasabi, Ang pagliligtas ay sumaaming Dios na 
nakaupo sa luklukan, at sa Cordero. 

At ang lahat ng mga anghel ay nangakatayo sa 
palibot ng luklukan, at ng matatanda at ng apat na 
nilalang na buhay; at sila'y nangagpatirapa sa 
harapan ng luklukan, at nangagsisamba sa Dios, 

Na nangagsasabi, Siya nawa: Pagpapala at 
kaluwalhatian, at karunungan, at pagpapasalamat, 
at karangalan, at kapangyarihan, at kalakasan, 
nawa ang sumaaming Dios magpakailan kailan man. 
Siya nawa. 

At sumagot ang isa sa matatanda na, nagsasabi sa 
akin, Ang mga ito na nangadaramtan ng mapuputing 
damit, ay sino-sino at saan nagsipanggaling? 

At sinabi ko sa kaniya, Panginoon ko, Ikaw ang 
nakakaalam. At sinabi niya sa akin, Ang mga ito'y 
ang nanggaling sa malaking kapighatian, at 
nangaghugas ng kanilang mga damit, at pinaputi sa 
dugo ng Cordero. 

Kaya't sila'y nasa harapan ng luklukan ng Dios; at 
nangaglilingkod sa kaniya araw at gabi sa kaniyang 
templo: at siyang nakaupo sa luklukan, ay 
lulukuban sila ng kaniyang tabernakulo. 

Sila'y hindi na magugutom pa, ni mauuhaw pa man; 
ni hindi na sila tatamaan ng araw, o ng anomang 
init: 

Sapagka't ang Cordero na nasa gitna ng luklukan ay 
siyang magiging pastor nila, at sila'y 
papatnugutan sa mga bukal ng tubig ng buhay: at 
papahirin ng Dios ang bawa't luha ng kanilang mga 
mata. 

At nang buksan niya ang ikapitong tatak, ay 
nagkaroon ng katahimikan sa langit na may 
kalahating oras. 

At nakita ko ang pitong anghel na nangakatayo sa 
harapan ng Dios; at sila'y binigyan ng pitong 
pakakak. 

At dumating ang ibang anghel at tumayo sa harap ng 
dambana, na may hawak na isang gintong pangsuob ng 
kamangyan; at binigyan siya ng maraming kamangyan, 
upang idagdag ito sa mga panalangin ng lahat ng 
mga banal sa ibabaw ng dambanang ginto, na nasa 
harapan ng luklukan. 

At ang usok ng kamangyan, kalakip ng mga 
panalangin ng mga banal, ay napailanglang mula sa 
kamay ng anghel, sa harapan ng Dios. 

At kinuha ng anghel ang pangsuob ng kamangyan; at 
pinuno niya ng apoy ng dambana, at itinapon sa 
lupa: at nagkaroon ng mga kulog, at mga tinig, at 
mga kidlat, at ng isang lindol. 

At ang pitong anghel na may pitong pakakak ay 
nagsihanda upang magsihihip. 

At humihip ang una, at nagkaroon ng granizo at 
apoy, na may halong dugo, at itinapon sa lupa: at 
ang ikatlong bahagi ng lupa ay nasunog, at ang 
ikatlong bahagi ng mga punong kahoy ay nasunog, at 
ang lahat ng sariwang damo ay nasunog. 

At humihip ang ikalawang anghel, at ang tulad sa 
isang malaking bundok na nagliliyab sa apoy ay 
nabulusok sa dagat: at ang ikatlong bahagi ng 
dagat ay naging dugo; 

At namatay ang ikatlong bahagi ng mga nilalang na 
nasa dagat, na mga may buhay; at ang ikatlong 
bahagi sa mga daong ay nawalat. 

At humihip ang ikatlong anghel, at nahulog mula sa 
langit ang isang malaking bituin, na nagliliyab na 
gaya ng isang sulo, at nahulog sa ikatlong bahagi 
ng mga ilog, at sa mga bukal ng tubig; 

At ang pangalan ng bituin ay Ajenjo: at ang 
ikatlong bahagi ng tubig ay naging ajenjo; at 
maraming tao ay nangamatay dahil sa tubig, 
sapagka't mapait ang tubig. 

At humihip ang ikaapat na anghel, at nasugatan ang 
ikatlong bahagi ng araw, at ang ikatlong bahagi ng 
buwan, at ang ikatlong bahagi ng bituin; upang 
magdilim ang ikatlong bahagi nila, at upang ang 
ikatlong bahagi ng maghapon ay huwag lumiwanag, at 
gayon din naman ang gabi. 

At nakita ko, at narinig ko ang isang anghel, na 
lumilipad sa pagitan ng langit, na nagsasabi ng 
malakas na tinig, Sa aba, sa aba, sa aba ng mga 
nananahan sa ibabaw ng lupa, dahil sa mga ibang 
tunog ng pakakak ng tatlong anghel, na 
magsisihihip pa. 

At humihip ang ikalimang anghel, at nakita ko ang 
isang bituin na nahulog sa lupa mula sa langit: at 
sa kaniya'y ibinigay ang susi ng hukay ng 
kalaliman. 

At binuksan niya ang balon ng kalaliman; at 
napailanglang ang usok mula sa hukay, na gaya ng 
usok ng isang malaking lutuang-bakal; at nagdilim 
ang araw at ang himpapawid dahil sa usok ng hukay. 

At nangagsilabas sa usok ang mga balang sa lupa; 
at binigyan sila ng kapangyarihan, na gaya ng mga 
alakdan sa lupa na may kapangyarihan. 

At sinabi sa kanila na huwag ipahamak ang damo sa 
lupa, ni ang anomang bagay na sariwa, ni ang 
anomang punong kahoy, kundi ang mga tao lamang na 
walang tatak ng Dios sa kanilang mga noo. 

At pinagkalooban silang huwag patayin ang mga ito, 
kundi pahirapan nilang limang buwan: at ang 
kanilang pahirap ay gaya ng pahirap ng alakdan 
kung kumakagat sa isang tao. 

At sa mga araw na yaon ay hahanapin ng mga tao ang 
kamatayan, at sa anomang paraa'y hindi nila 
masusumpungan; at mangagnanasang mamatay, at ang 
kamatayan ay tatakas sa kanila. 

At ang anyo ng mga balang ay katulad ng mga 
kabayong nahahanda sa pagbabaka; at sa kanilang 
mga ulo ay gaya ng mga putong na katulad ng ginto, 
at ang kanilang mga mukha ay gaya ng mga mukha ng 
mga tao. 

At sila'y may buhok na gaya ng buhok ng mga babae, 
at ang kanilang mga ngipin ay gaya ng sa mga leon. 

At sila'y may mga baluti, na gaya ng baluting 
bakal; at ang ugong ng kanilang mga pakpak ay gaya 
ng ugong ng mga karro, at ng maraming kabayo na 
dumadaluhong sa pagbabaka. 

At sila'y may mga buntot na gaya ng sa mga 
alakdan, at mga tibo; at sa kanilang mga buntot 
naroroon ang kanilang kapangyarihan upang ipahamak 
ang mga taong limang buwan. 

Sila'y may pinakahari na anghel ng kalaliman: ang 
kaniyang pangalan sa wikang Hebreo ay Abaddon, at 
sa Griego ay may pangalan siyang Apolyon. 

Ang unang Pagkaaba ay nakaraan na: narito, 
darating pa ang dalawang Pagkaaba sa haharapin. 

At humihip ang ikaanim na anghel, at narinig ko 
ang isang tinig mula sa mga sungay ng dambanang 
ginto na nasa harapan ng Dios, 

Na nagsasabi sa ikaanim na anghel na may pakakak, 
Kalagan mo ang apat na anghel na nagagapos sa 
malaking ilog ng Eufrates. 

At kinalagan ang apat na anghel, na nangahahanda 
sa oras at araw at buwan at taon upang patayin ang 
ikatlong bahagi ng mga tao. 

At ang bilang ng mga hukbong nangangabayo ay 
makalawang sangpunglibong tigsasangpung libo: 
aking narinig ang bilang nila. 

At nakita kong sa pangitain ang mga kabayo, at ang 
mga nakasakay dito, na may mga baluting gaya ng 
apoy at ng jacinto at ng asupre: at ang mga ulo ng 
mga kabayo ay gaya ng mga ulo ng mga leon; at sa 
kanilang mga bibig ay lumalabas ang apoy at usok 
at asupre. 

Sa pamamagitan ng tatlong salot na ito ay napatay 
ang ikatlong bahagi ng mga tao, sa pamamagitan ng 
apoy at ng usok at ng asupre, na nangagsisilabas 
sa kanilang mga bibig. 

Sapagka't ang kapangyarihan ng mga kabayo ay nasa 
kanilang bibig, at nasa kanilang mga buntot; 
sapagka't ang kanilang mga buntot ay kawangis ng 
mga ahas, at may mga ulo; at siya nilang 
ipinananakit. 

At ang nalabi sa mga tao, na hindi napatay sa mga 
salot na ito, ay hindi nagsipagsisi sa mga gawa ng 
kanilang mga kamay, upang huwag sumamba sa mga 
demonio, at sa mga diosdiosang ginto, at pilak, at 
tanso, at bato, at kahoy; na hindi nangakakakita, 
ni nangakaririnig man, ni nangakalalakad man. 

At sila'y hindi nagsipagsisi sa kanilang mga 
pagpatay, kahit man sa kanilang panggagaway, kahit 
man sa kanilang pakikiapid, kahit man sa kanilang 
pagnanakaw. 

At nakita ko ang ibang malakas na anghel na nanaog 
na mula sa langit, na nabibihisan ng isang 
alapaap; at ang bahaghari ay nasa kaniyang ulo, at 
ang kaniyang mukha ay gaya ng araw, at ang 
kaniyang mga paa ay gaya ng mga haliging apoy; 

At may isang maliit na aklat na bukas sa kaniyang 
kamay: at itinungtong ang kaniyang kanang paa sa 
dagat, at ang kaniyang kaliwa ay sa lupa; 

At sumigaw ng malakas na tinig, na gaya ng leon na 
umaangal: at pagkasigaw niya, ay ang pitong kulog 
ay umugong. 

At pagkaugong ng pitong kulog, ay isusulat ko 
sana: at narinig ko ang isang tinig na mula sa 
langit, na nagsasabi, Tatakan mo ang mga bagay na 
sinalita ng pitong kulog, at huwag mong isulat. 

At ang anghel na aking nakita na nakatayo sa 
ibabaw ng dagat at sa ibabaw ng lupa ay itinaas 
ang kaniyang kanang kamay sa langit, 

At ipinanumpa yaong nabubuhay magpakailan kailan 
man, na lumalang ng langit at ng mga bagay na 
naroroon, at ng lupa at ng mga bagay na naririto, 
at ng dagat at ng mga bagay na naririto, na hindi 
na magluluwat ang panahon: 

Kundi sa mga araw ng tinig ng ikapitong anghel, 
pagka malapit nang siya'y humihip, kung 
magkagayo'y ganap na ang hiwaga ng Dios, ayon sa 
mabubuting balita na kaniyang isinaysay sa 
kaniyang mga alipin na mga propeta. 

At ang tinig na aking narinig na mula sa langit, 
ay muling nagsalita sa akin, at nagsabi, Humayo 
ka, kunin mo ang aklat na bukas na nasa kamay ng 
anghel na nakatayo sa ibabaw ng dagat at sa ibabaw 
ng lupa. 

At ako'y naparoon sa anghel na nagsabi ako sa 
kaniya na ibigay sa akin ang maliit na aklat. At 
kaniyang sinabi sa akin, Kunin mo ito, at ito'y 
kanin mo; at papapaitin ang iyong tiyan, 
datapuwa't sa iyong bibig ay magiging matamis na 
gaya ng pulot. 

At kinuha ko ang maliit na aklat sa kamay ng 
anghel, at aking kinain; at sa aking bibig ay 
matamis na gaya ng pulot: at nang aking makain, ay 
pumait ang aking tiyan. 

At sinasabi nila sa akin, Dapat kang manghulang 
muli sa maraming mga bayan at mga bansa at mga 
wika at mga hari. 

At binigyan ako ng isang tambong katulad ng isang 
panukat: at may isang nagsabi, Magtindig ka, at 
sukatin mo ang templo ng Dios, at ang dambana, at 
ang mga sumasamba doon. 

At ang loobang nasa labas ng templo ay pabayaan 
mo, at huwag mong sukatin; sapagka't ibinigay sa 
mga Gentil; at kanilang yuyurakang apat na pu't 
dalawang buwan ang banal na siudad. 

At may ipagkakaloob ako sa aking dalawang saksi, 
at sila'y magsisipanghulang isang libo at dalawang 
daan at anim na pung araw, na nararamtan ng 
magagaspang na kayo. 

Ang mga ito'y ang dalawang punong olibo at ang 
dalawang kandelero, na nangakatayo sa harapan ng 
Panginoon ng lupa. 

At kung nasain ng sinoman na sila'y ipahamak, ay 
apoy ang lumalabas sa kanilang bibig, at lumalamon 
sa kanilang mga kaaway; at kung nasain ng sinoman 
na sila'y ipahamak ay kailangan ang mamatay sa 
ganitong paraan. 

Ang mga ito'y may kapangyarihang magsara ng 
langit, upang huwag umulan sa loob ng mga araw ng 
kanilang hula: at may kapangyarihan sila sa mga 
tubig na mapaging dugo, at mapahirapan ang lupa ng 
bawa't salot sa tuwing kanilang nasain. 

At pagka natapos nila ang kanilang patotoo, ang 
hayop na umahon mula sa kalaliman ay babaka sa 
kanila, at pagtatagumpayan sila, at sila'y 
papatayin. 

At ang kanilang mga bangkay ay nasa lansangan ng 
malaking bayan, na ayon sa espiritu ay tinatawag 
na Sodoma at Egipto, na doon din naman ipinako sa 
krus ang Panginoon nila. 

At ang mga tao mula sa gitna ng mga bayan at mga 
angkan at mga wika at mga bansa, ay nanonood sa 
kanilang mga bangkay na tatlong araw at kalahati, 
at hindi itutulot na ang kanilang mga bangkay ay 
malibing. 

At ang mga nananahan sa ibabaw ng lupa ay 
mangagagalak tungkol sa kanila, at mangatutuwa; at 
sila'y mangagpapadalahan ng mga kaloob; sapagka't 
ang dalawang propetang ito ay nagpahirap sa 
nangananahan sa ibabaw ng lupa. 

At pagkatapos ng tatlong araw at kalahati, ang 
hininga ng buhay na mula sa Dios ay pumasok sa 
kanila, at sila'y nangagsitindig; at dinatnan ng 
malaking takot ang mga nakakita sa kanila. 

At narinig nila ang isang malakas na tinig na 
nagsasabi sa kanila, Umakyat kayo rito. At sila'y 
umakyat sa langit sa isang alapaap; at pinagmasdan 
sila ng kanilang mga kaaway. 

At nang oras na yaon ay nagkaroon ng isang malakas 
na lindol, at nagiba ang ikasangpung bahagi ng 
bayan; at may nangamatay sa lindol na pitong libo 
katao: at ang mga iba ay nangatatakot, at 
nangagbigay ng kaluwalhatian sa Dios ng langit. 

Nakaraan na ang ikalawang Pagkaaba: narito, 
nagmamadaling dumarating ang ikatlong Pagkaaba. 

At humihip ang ikapitong anghel; at nagkaroon ng 
malalakas na tinig sa langit, at nagsasabi, Ang 
kaharian ng sanglibutan ay naging sa ating 
Panginoon, at sa kaniyang Cristo: at siya'y 
maghahari magpakailan kailan man. 

At ang dalawangpu't apat na matatanda na nakaupo 
sa kanikaniyang luklukan sa harapan ng Dios ay 
nangagpatirapa, at nangagsisamba sa Dios, 

Na nangagsasabi, Pinasasalamatan ka namin, Oh 
Panginoong Dios, na Makapangyarihan sa lahat, na 
ikaw ngayon, at naging ikaw nang nakaraan; 
sapagka't hinawakan mo ang iyong dakilang 
kapangyarihan, at ikaw ay naghari. 

At nangagalit ang mga bansa, at dumating ang iyong 
poot, at ang panahon ng mga patay upang 
mangahatulan, at ang panahon ng pagbibigay mo ng 
ganting-pala sa iyong mga alipin na mga propeta, 
at sa mga banal, at sa mga natatakot sa iyong 
pangalan, maliliit at malalaki; at upang ipahamak 
mo ang mga nagpapahamak ng lupa. 

At nabuksan ang templo ng Dios na nasa langit: at 
nakita sa kaniyang templo ang kaban ng kaniyang 
tipan; at nagkaroon ng mga kidlat, at mga tinig, 
at mga kulog, at isang lindol, at malaking 
granizo. 

At ang isang dakilang tanda ay nakita sa langit: 
isang babae na nararamtan ng araw, at ang buwan ay 
nasa ilalim ng kaniyang mga paa, at sa kaniyang 
ulo ay may isang putong na labingdalawang bituin; 

At siya'y nagdadalang tao; at siya'y sumisigaw, na 
nagdaramdam sa panganganak, at sa hirap upang 
manganak. 

At ang ibang tanda ay nakita sa langit: at narito, 
ang isang malaking dragong mapula, na may pitong 
ulo at sangpung sungay, at sa kaniyang mga ulo'y 
may pitong diadema. 

At kinaladkad ng kaniyang buntot ang ikatlong 
bahagi ng mga bituin sa langit, at ipinaghagis sa 
lupa: at lumagay ang dragon sa harapan ng babaing 
manganganak na, upang lamunin ang kaniyang anak 
pagkapanganak niya. 

At siya'y nanganak ng isang anak na lalake, na 
maghahari na may panghampas na bakal sa lahat ng 
mga bansa: at ang kaniyang anak ay inagaw na 
dinala hanggang sa Dios, at hanggang sa kaniyang 
luklukan. 

At tumakas ang babae sa ilang, na doon siya'y 
ipinaghanda ng Dios ng isang dako, upang doon siya 
ampuning isang libo dalawang daan at anim na pung 
araw. 

At nagkaroon ng pagbabaka sa langit: si Miguel at 
ang kaniyang mga anghel ay nakipagbaka sa dragon; 
at ang dragon at ang kaniyang mga anghel ay 
nakipagbaka; 

At hindi sila nanganalo, ni nasumpungan pa man ang 
kanilang dako sa langit. 

At inihagis ang malaking dragon, ang matandang 
ahas, ang tinatawag na Diablo at Satanas, ang 
dumadaya sa buong sanglibutan; siya'y inihagis sa 
lupa, at ang kaniyang mga anghel ay inihagis na 
kasama niya. 

At narinig ko ang isang malakas na tinig sa 
langit, na nagsasabi, Ngayo'y dumating ang 
kaligtasan, at ang kapangyarihan, at ang kaharian 
ng ating Dios, at ang kapamahalaan ng kaniyang 
Cristo: sapagka't inihagis na ang tagapagsumbong 
sa ating mga kapatid na siyang sa kanila'y 
nagsusumbong sa harapan ng ating Dios araw at 
gabi. 

At siya'y kanilang dinaig dahil sa dugo ng 
Cordero, at dahil sa salita ng kanilang patotoo, 
at hindi nila inibig ang kanilang buhay hanggang 
sa kamatayan. 

Kaya't mangagalak kayo, Oh mga langit at kayong 
nagsisitahan diyan. Sa aba ng lupa at ng dagat: 
sapagka't ang diablo'y bumaba sa inyo, na may 
malaking galit, sa pagkaalam niya na kaunting 
panahon na lamang mayroon siya. 

At nang makita ng dragon na siya'y inihagis sa 
lupa, ay inusig niya ang babaing nanganak ng 
sanggol na lalake. 

At sa babae'y ibinigay ang dalawang pakpak ng 
agilang malaki, upang ilipad sa ilang mula sa 
harap ng ahas hanggang sa kaniyang tahanan, na 
pinagkandilihan sa kaniyang isang panahon, at mga 
panahon, at kalahati ng isang panahon. 

At ang ahas ay nagbuga sa kaniyang bibig sa 
likuran ng babae ng tubig na gaya ng isang ilog, 
upang maipatangay siya sa agos. 

At tinulungan ng lupa ang babae, at ibinuka ang 
kaniyang bibig at nilamon ang ilog na ibinuga ng 
dragon sa kaniyang bibig. 

At nagalit ang dragon sa babae, at umalis upang 
bumaka sa nalabi sa kaniyang binhi, na siyang 
nagsisitupad ng mga utos ng Dios, at mga may 
patotoo ni Jesus: 

At siya'y tumayo sa buhanginan ng dagat. At nakita 
ko ang isang hayop na umaahon sa dagat, na may 
sangpung sungay at pitong ulo, at sa kanilang mga 
sungay ay may sangpung diadema, at sa kaniyang mga 
ulo ay mga pangalan ng kapusungan. 

At ang hayop na aking nakita ay katulad ng isang 
leopardo, at ang kaniyang mga paa ay gaya ng sa 
oso, at ang kaniyang bibig ay gaya ng bibig ng 
leon: at ibinigay sa kaniya ng dragon ang kaniyang 
kapangyarihan, at ang kaniyang luklukan, at 
dakilang kapamahalaan. 

At nakita ko ang isa sa kaniyang mga ulo na waring 
sinugatan ng ikamamatay; at ang kaniyang sugat na 
ikamamatay ay gumaling: at ang buong lupa'y 
nanggilalas sa hayop; 

At sila'y nangagsisamba sa dragon, sapagka't 
ibinigay niya ang kaniyang kapamahalaan sa hayop; 
at nangagsisamba sa hayop, na nangagsasabi, Sino 
ang kagaya ng hayop? at sinong makababaka sa 
kaniya? 

At binigyan siya ng isang bibig na nagsasalita ng 
malalaking bagay at mga kapusungan: at binigyan 
siya ng kapamahalaan, upang magpatuloy na apat na 
pu't dalawang buwan. 

At binuka niya ang kaniyang bibig sa mga 
kapusungan laban sa Dios, upang pusungin ang 
kaniyang pangalan, at ang kaniyang tabernakulo, 
gayon din naman ang mga nananahan sa langit. 

At ipinagkaloob sa kaniya na makipagbaka sa mga 
banal, at pagtagumpayan sila; at binigyan siya ng 
kapamahalaan sa bawa't angkan at bayan at wika at 
bansa. 

At ang lahat ng nangananahan sa lupa ay 
magsisisamba sa kaniya, na ang kanikaniyang 
pangalan ay hindi nasusulat sa aklat ng buhay ng 
Cordero na pinatay buhat nang itatag ang 
sanglibutan. 

Kung ang sinoman ay may pakinig, ay makinig. 

Kung ang sinoman ay sa pagkabihag, ay sa 
pagkabihag paroroon siya: kung ang sinoman ay 
papatay sa tabak, ay dapat siyang mamatay sa 
tabak. Narito ang pagtitiyaga at ang 
pananampalataya ng mga banal. 

At nakita ko ang ibang hayop na umaahon sa lupa; 
at may dalawang sungay na katulad ng sa isang 
kordero, at siya'y nagsasalitang gaya ng dragon. 

At kaniyang isinasagawa ang buong kapamahalaan ng 
unang hayop sa kaniyang paningin. At pinasasamba 
niya ang lupa at ang nangananahan dito sa unang 
hayop, na gumaling ang sugat na ikamamatay. 

At siya'y gumagawa ng mga dakilang tanda, na ano 
pa't nakapagpapababa ng kahit apoy mula sa langit 
hanggang sa lupa sa paningin ng mga tao. 

At nadadaya niya ang mga nananahan sa lupa dahil 
sa mga tanda na sa kaniya'y ipinagkaloob na magawa 
sa paningin ng hayop; na sinasabi sa mga nananahan 
sa lupa, na dapat silang gumawa ng isang larawan 
ng hayop na mayroon ng sugat ng tabak at nabuhay. 

At siya'y pinagkaloobang makapagbigay ng hininga 
sa larawan ng hayop, upang ang larawan ng hayop ay 
makapangusap, at maipapatay naman ang lahat ng 
hindi sumasamba sa larawan ng hayop. 

At ang lahat, maliliit at malalaki, at mayayaman 
at mga dukha, at ang mga laya at ang mga alipin ay 
pinabigyan ng isang tanda sa kanilang kanang 
kamay, o sa noo; 

At nang huwag makabili o makapagbili ang sinoman, 
kundi siyang mayroong tanda, sa makatuwid ay ng 
pangalan ng hayop o bilang ng kaniyang pangalan. 

Dito'y may karunungan. Ang may pagkaunawa ay 
bilangin ang bilang ng hayop; sapagka't siyang 
bilang ng isang tao: at ang kaniyang bilang ay 
Anim na raan at anim na pu't anim. 

At tumingin ako, at narito, ang Cordero ay 
nakatayo sa bundok ng Sion, at ang kasama niya'y 
isang daan at apat na pu't apat na libong may 
pangalan niya, at pangalan ng kaniyang Ama, na 
nasusulat sa kanikaniyang noo. 

At narinig ko ang isang tinig na mula sa langit, 
na gaya ng lagaslas ng maraming tubig, at gaya ng 
ugong ng malakas na kulog: at ang tinig na aking 
narinig ay gaya ng sa mga manunugtog ng alpa na 
tumutugtog ng kanilang mga alpa: 

At sila'y nangagaawitan na wari'y isang bagong 
awit sa harapan ng luklukan, at sa harap ng apat 
na nilalang na buhay at ng matatanda: at sinoman 
ay hindi maaaring matuto ng awit kundi ang isang 
daan at apat na pu't apat na libo lamang, sa 
makatuwid ay siyang mga binili mula sa lupa. 

Ang mga ito'y ang hindi nangahawa sa mga babae; 
sapagka't sila'y mga malilinis. At ang mga ito'y 
ang nagsisisunod sa Cordero saan man siya 
pumaroon. Ang mga ito'y ang binili sa gitna ng mga 
tao, na maging mga pangunahing bunga sa Dios at sa 
Cordero. 

At sa kanikaniyang bibig ay walang nasumpungang 
kasinungalingan: sila'y mga walang dungis. 

At nakita ko ang ibang anghel na lumilipad sa 
gitna ng langit, na may mabuting balita na walang 
hanggan upang ibalita sa mga nananahan sa lupa, at 
sa bawa't bansa at angkan at wika at bayan; 

At sinasabi niya ng malakas na tinig, Matakot kayo 
sa Dios, at magbigay kaluwalhatian sa kaniya; 
sapagka't dumating ang panahon ng kaniyang 
paghatol: at magsisamba kayo sa gumawa ng langit 
at ng lupa at ng dagat at ng mga bukal ng tubig. 

At ang iba, ang pangalawang anghel, ay sumunod na 
nagsasabi, Naguho, naguho ang dakilang Babilonia, 
na siyang nagpainom sa lahat na bansa ng alak ng 
kagalitan ng kaniyang pakikiapid. 

At ang ibang anghel, ang pangatlo, ay sumunod sa 
kanila, na nagsasabi ng malakas na tinig, Kung ang 
sinoman ay sumasamba sa hayop at sa kaniyang 
larawan, at tumatanggap ng tanda sa kaniyang noo, 
o sa kaniyang kamay, 

Ay iinom din naman siya ng alak ng kagalitan ng 
Dios, na nahahandang walang halo sa inuman ng 
kaniyang kagalitan; at siya'y pahihirapan ng apoy 
at asupre sa harapan ng mga banal na anghel, at sa 
harapan ng Cordero: 

At ang usok ng hirap nila ay napaiilanglang 
magpakailan kailan man; at sila'y walang 
kapahingahan araw at gabi, silang mga nagsisisamba 
sa hayop at sa kaniyang larawan, at sinomang 
tumatanggap ng tanda ng kaniyang pangalan. 

Narito ang pagtitiyaga ng mga banal, ng mga 
nagsisitupad ng mga utos ng Dios, at ng 
pananampalataya kay Jesus. 

At narinig ko ang isang tinig na mula sa langit na 
nagsasabi, Isulat mo, Mapapalad ang mga patay na 
nangamamatay sa Panginoon mula ngayon: oo, 
sinasabi ng Espiritu, upang sila'y mangagpahinga 
sa kanilang mga gawa; sapagka't ang kanilang mga 
gawa ay sumusunod sa kanila. 

At nakita ko, at narito, ang isang alapaap na 
maputi; at nakita ko na nakaupo sa alapaap ang 
isang katulad ng isang anak ng tao, na sa kaniyang 
ulo'y may isang putong na ginto, at sa kaniyang 
kamay ay may isang panggapas na matalas. 

At lumabas ang ibang anghel sa templo, na 
sumisigaw ng malakas na tinig doon sa nakaupo sa 
alapaap, Ihulog mo ang iyong panggapas, at gumapas 
ka; sapagka't dumating ang oras ng paggapas, 
sapagka't ang aanihin sa lupa ay hinog na. 

At inihagis ng nakaupo sa alapaap ang kaniyang 
panggapas sa lupa; at ang lupa ay nagapasan. 

At lumabas ang ibang anghel sa templong nasa 
langit, na may panggapas din namang matalas. 

At ang ibang anghel ay lumabas sa dambana, na 
siyang may kapangyarihan sa apoy, at tinawagan ng 
malakas na tinig yaong may panggapas na matalas, 
na sinasabi, Ihulog mo ang iyong panggapas na 
matalas, at putihin mo ang mga buwig sa ubasan sa 
lupa; sapagka't ang kaniyang mga ubas ay mga hinog 
na. 

At inihagis ng anghel ang kaniyang panggapas sa 
lupa, at pinuti ang mga ubas sa lupa, at inihagis 
sa pisaan ng ubas, sa malaking pisaan ng kagalitan 
ng Dios. 

At nayurakan ang pisaan ng ubas sa labas ng bayan, 
at lumabas sa pisaan ng ubas ang dugo, na umapaw 
hanggang sa mga preno ng mga kabayo, sa lawak na 
isang libo at anim na raang estadio. 

At nakita ko ang ibang tanda sa langit, dakila at 
kagilagilalas. Pitong anghel na may pitong salot, 
na siyang mga panghuli, sapagka't sa mga yao'y 
magaganap ang kagalitan ng Dios. 

At nakita ko ang gaya ng isang dagat na bubog na 
may halong apoy, at yaong nangagtagumpay sa hayop, 
at sa kaniyang larawan, at sa bilang ng kaniyang 
pangalan, ay nangakatayo sa tabi ng dagat na 
bubog, na may mga alpa ng Dios. 

At inaawit nila ang awit ni Moises na alipin ng 
Dios, at ang awit ng Cordero, na sinasabi, Mga 
dakila at kagilagilalas ang iyong mga gawa, Oh 
Panginoong Dios, na Makapangyarihan sa lahat; 
matuwid at tunay ang iyong mga daan, ikaw na Hari 
ng mga bansa. 

Sinong hindi matatakot, Oh Panginoon, at 
luluwalhatiin ang iyong pangalan? sapagka't ikaw 
lamang ang banal; sapagka't ang lahat ng mga bansa 
ay darating at magsisisamba sa harapan mo; 
sapagka't ang iyong mga matuwid na gawa ay 
nangahayag. 

At pagkatapos ng mga bagay na ito ay tumingin ako, 
at ang santuario ng tabernakulo ng patotoo sa 
langit ay nabuksan. 

At sa santuario ay nagsilabas ang pitong anghel na 
may pitong salot, na nararamtan ng mahalagang 
bato, tunay at makintab, at nangabibigkisan ng 
gintong pamigkis ang kanilang mga dibdib. 

At isa sa apat na nilalang na buhay ay nagbigay sa 
pitong anghel ng pitong mangkok na ginto na puno 
ng kagalitan ng Dios, na siyang nabubuhay 
magpakailan kailan man. 

At napuno ng usok ang santuario mula sa 
kaluwalhatian ng Dios, at sa kaniyang 
kapangyarihan; at sinoman ay hindi nakapasok sa 
santuario, hanggang sa matapos ang pitong salot ng 
pitong anghel. 

At narinig ko ang isang malakas na tinig na mula 
sa santuario, na nagsasabi sa pitong anghel, 
Humayo kayo, at ibuhos ninyo ang pitong mangkok ng 
kagalitan ng Dios sa lupa. 

At humayo ang una, at ibinuhos ang kaniyang 
mangkok sa lupa; at naging sugat na masama at 
mabigat sa mga taong may tanda ng hayop na yaon, 
at nangagsisamba sa kaniyang larawan. 

At ibinuhos ng ikalawa ang kaniyang mangkok sa 
dagat; at naging dugo na gaya ng isang patay; at 
bawa't kaluluwang may buhay, sa makatuwid ay ang 
nangasa dagat ay nangamatay. 

At ibinuhos ng ikatlo ang kaniyang mangkok sa mga 
ilog at sa mga bukal ng tubig; at nangaging dugo. 

At narinig ko ang anghel ng tubig na nagsasabi, 
Matuwid ka, na ngayon at nang nakaraan, Oh Banal, 
sapagka't humatol ka na gayon; 

Sapagka't ibinuhos nila ang dugo ng mga banal at 
ng mga propeta, at pinainom mo sila ng dugo; ito'y 
karapatdapat sa kanila. 

At narinig ko ang dambana na nagsasabi, Oo, Oh 
Panginoong Dios, na Makapangyarihan sa lahat, 
tunay at matuwid ang iyong mga hatol. 

At ibinuhos ng ikaapat ang kaniyang mangkok sa 
araw; at ibinigay nito sa kaniya ng masunog ng 
apoy ang mga tao. 

At nangasunog ang mga tao sa matinding init: at 
sila'y namusong sa pangalan ng Dios na may 
kapangyarihan sa mga salot na ito; at hindi sila 
nangagsisi upang siya'y luwalhatiin. 

At ibinuhos ng ikalima ang kaniyang mangkok sa 
luklukan ng hayop na yaon; at nagdilim ang 
kaniyang kaharian; at nginatngat nila ang kanilang 
mga dila dahil sa hirap, 

At sila'y namusong sa Dios ng langit dahil sa 
kanilang mga hirap at sa kanilang mga sugat; at 
hindi sila nangagsisi sa kanilang mga gawa. 

At ibinuhos ng ikaanim ang kaniyang mangkok sa 
malaking ilog na Eufrates; at natuyo ang tubig 
nito, upang mahanda ang dadaanan ng mga haring 
mula sa sikatan ng araw. 

At nakita kong lumabas sa bibig ng dragon, at sa 
bibig ng hayop, at sa bibig ng bulaang propeta, 
ang tatlong espiritung karumaldumal, na gaya ng 
mga palaka: 

Sapagka't sila'y mga espiritu ng mga demonio, na 
nagsisigawa ng mga tanda; na pinaparoonan nila ang 
mga hari sa buong sanglibutan, upang tipunin sa 
pagbabaka sa dakilang araw ng Dios, na 
Makapangyarihan sa lahat. 

(Narito, ako'y pumaparitong gaya ng magnanakaw. 
Mapalad siyang nagpupuyat, at nagiingat ng 
kaniyang mga damit, na baka siya'y lumakad na 
hubad, at makita nila ang kaniyang kahihiyan.) 

At tinipon sila sa dako na sa Hebreo ay tinatawag 
na Armagedon. 

At ibinuhos ng ikapito ang kaniyang mangkok sa 
hangin; at lumabas sa santuario ang isang malakas 
na tinig, mula sa luklukan na nagsasabi, Nagawa 
na: 

At nagkaroon ng mga kidlat, at mga tinig, at mga 
kulog; at nagkaroon ng malakas na lindol, na di 
nangyari kailan man mula nang magkatao sa lupa, 
isang lindol na lubhang malakas, lubhang 
kakilakilabot. 

At ang dakilang bayan ay nabahagi sa tatlo, at ang 
mga bayan ng mga bansa ay nangaguho: at ang 
dakilang Babilonia ay napagalaala sa paningin ng 
Dios, upang siya'y bigyan ng inuman ng alak ng 
kabagsikan ng kaniyang kagalitan. 

At tumakas ang bawa't pulo, at ang mga bundok ay 
hindi nangasumpungan. 

At malaking granizo na kasinglaki ng talento ay 
lumagpak sa mga tao buhat sa langit, at namusong 
ang mga tao sa Dios dahil sa salot na granizo; 
sapagka't ang salot na ito ay lubhang malaki. 

At dumating ang isa sa pitong anghel na may pitong 
mangkok, at nagsalita sa akin, na nagsasabi, 
Pumarito ka, ipakikita ko sa iyo ang hatol sa 
bantog na patutot na nakaupo sa maraming tubig; 

Na siyang pinakiapiran ng mga hari sa lupa, at ang 
mga nananahan sa lupa ay nalasing sa alak ng 
kaniyang pakikiapid. 

At ako'y kaniyang dinalang nasa Espiritu sa isang 
ilang: at nakita ko ang isang babae na nakasakay 
sa isang hayop na pula, na puno ng mga pangalang 
pamumusong, na may pitong ulo at sangpung sungay. 

At nararamtan ang babae ng kulay-ube at ng pula, 
at nahihiyasan ng ginto at ng mga mahalagang bato 
at mga perlas, na sa kaniyang kamay ay may isang 
sarong ginto na puno ng mga kasuklamsuklam, at ng 
mga bagay na marurumi ng kaniyang pakikiapid, 

At sa kaniyang noo ay nakasulat ang isang 
pangalan, HIWAGA, DAKILANG BABILONIA, INA NG MGA 
PATUTOT AT NG MGA KASUKLAMSUKLAM SA LUPA. 

At nakita ko ang babae na lasing sa dugo ng mga 
banal, at sa dugo ng mga martir ni Jesus. At nang 
aking makita siya ay nanggilalas ako ng malaking 
panggigilalas. 

At sinabi sa akin ng anghel, Bakit ka nanggilalas? 
Sasabihin ko sa iyo ang hiwaga ng babae, at ng 
hayop na sinasakyan niya, na may pitong ulo at 
sangpung sungay. 

At ang hayop na nakita mo ay naging siya, at wala 
na; at malapit ng umahon sa kalaliman, at patungo 
sa kapahamakan. At silang mga nananahan sa lupa ay 
manggigilalas na ang kanilang pangalan ay hindi 
nakasulat sa aklat ng buhay mula nang itatag ang 
sanglibutan, pagkakita nila sa hayop, kung paano 
naging siya at wala na, at darating. 

Narito ang pagiisip na may karunungan. Ang pitong 
ulo ay pitong bundok na kinauupuan ng babae: 

At sila'y pitong hari; ang lima ay nanga buwal, 
ang isa'y narito, ang isa ay hindi pa dumarating; 
at pagdating niya ay dapat magtagal na sangdaling 
panahon. 

At ang hayop na naging siya, at wala na, ay siya 
ring ikawalo at siya'y sa pito at siya'y patungo 
sa kapahamakan. 

At ang sangpung sungay na iyong nakita ay sangpung 
hari, na hindi pa nagsisitanggap ng kaharian; 
datapuwa't magsisitanggap sila ng kapamahalaang 
paghahari na isang oras na kasama ng hayop. 

Ang mga ito ay may isang kaisipan, at ibinibigay 
nila ang kanilang kapangyarihan at kapamahalaan sa 
hayop. 

Makikipagbaka ang mga ito laban sa Cordero, at 
sila'y dadaigin ng Cordero, sapagka't siya'y 
Panginoon ng mga panginoon at Hari ng mga Hari; at 
ng mga kasama niya, na mga tinawag at mga pili at 
mga tapat ay nananaig din. 

At sinabi niya sa akin, Ang tubig na iyong nakita, 
na kinauupuan ng patutot, ay mga bayan, at mga 
karamihan, at mga bansa, at mga wika. 

At ang sangpung sungay na iyong nakita, at ang 
hayop, ay siyang nangapopoot sa patutot, at siya'y 
pababayaan at huhubaran, at kakanin ang kaniyang 
laman, at siya'y lubos na susupukin ng apoy. 

Sapagka't inilagay ng Dios sa kanilang mga puso na 
gawin ang kaniyang kaisipan, at mangagkaisa ng 
kaisipan, at ibigay ang kanilang kaharian sa 
hayop, hanggang sa maganap ang mga salita ng Dios. 

At ang babae na iyong nakita ay ang dakilang 
bayan, na naghahari sa mga hari sa lupa. 

Pagkatapos ng mga bagay na ito ay nakita ko ang 
ibang anghel na nananaog mula sa langit, na may 
dakilang kapamahalaan; at ang lupa ay naliwanagan 
ng kaniyang kaluwalhatian. 

At siya'y sumigaw ng malakas na tinig, na 
nagsasabi, Naguho, naguho ang dakilang Babilonia, 
at naging tahanan ng mga demonio, at kulungan ng 
bawa't espiritung karumaldumal, at kulungan ng 
bawa't karumaldumal at kasuklamsuklam na mga ibon. 

Sapagka't dahil sa alak ng galit ng kaniyang 
pakikiapid ay nangaguho ang lahat ng mga bansa; at 
ang mga hari sa lupa ay nangakiapid sa kaniya, at 
ang mga mangangalakal sa lupa ay nagsiyaman dahil 
sa kapangyarihan ng kaniyang kalayawan. 

At narinig ko ang ibang tinig na mula sa langit, 
na nagsasabi, Mangagsilabas kayo sa kaniya, bayan 
ko, upang huwag kayong mangaramay sa kaniyang mga 
kasalanan, at huwag kayong magsitanggap ng 
kaniyang mga salot: 

Sapagka't ang kaniyang mga kasalanan ay umabot 
hanggang sa langit at naalaala ng Dios ang 
kaniyang mga katampalasanan. 

Ibigay din ninyo ang ayon sa ibinigay niya sa 
inyo, at ibayuhin ninyo ng ibayo sa kaniyang mga 
gawa: sa sarong kaniyang pinaghaluan ay ipaghalo 
ninyo siya ng ibayo. 

Kung gaano ang pagkakapagmapuri, at pagkapamuhay 
na malayaw, ay gayon din naman ang ibigay ninyo sa 
kaniyang pahirap at pagluluksa: sapagka't sinasabi 
niya sa kaniyang puso, Ako'y nakaupong reina, at 
hindi ako bao, at hindi ko makikita kailan man ang 
pagluluksa. 

Kaya't darating sa isang araw ang mga salot sa 
kaniya, kamatayan at pagluluksa, at gutom; at 
siya'y lubos na susunugin sa apoy; sapagka't 
malakas ang Panginoong Dios na humatol sa kaniya. 

At ang mga hari sa lupa, na nangakiapid at 
nangabuhay na malayaw na kasama niya, ay 
mangagsisiiyak at mangagsisitaghoy tungkol sa 
kaniya, pagkakita nila ng usok ng kaniyang 
pagkasunog, 

At nangakatayo sa malayo dahil sa takot sa pahirap 
sa kaniya, na nangagsasabi, Sa aba, sa aba ng 
dakilang bayang Babilonia, ng bayang matibay! 
sapagka't sa isang oras ay dumating ang hatol sa 
iyo. 

At ang mga mangangalakal sa lupa ay mangagsisiiyak 
at mangagluluksa tungkol sa kaniya, sapagka't wala 
nang bibili pa ng kaniyang kalakal; 

Ng kalakal na ginto at pilak, at mahalagang bato, 
at mga perlas, at mainam na lino, at kayong kulay 
ube, at sutla, at kayong pula; at sarisaring 
mababangong kahoy, at bawa't kasangkapang garing, 
at bawa't kasangkapang mahalagang kahoy, at tanso, 
at bakal, at marmol; 

At kanela, at especias, at incienso, at ungguento, 
at kamangyan, at alak, at langis, at mainam na 
harina, at trigo, at mga baka, at mga tupa; at 
kalakal na mga kabayo at mga karo, at mga alipin; 
at mga kaluluwa ng mga tao. 

At ang mga bungang pinipita mo ay nangapalayo sa 
iyo, at lahat ng mga bagay na maiinam at 
mariringal ay nangalipol sa iyo, at hindi na 
mangasusumpungan pa. 

Ang mga mangangalakal ng mga bagay na ito, na 
nangagsiyaman dahil sa kaniya, ay mangagsisitayo 
sa malayo dahil sa takot sa pahirap sa kaniya, na 
nagsisiiyak at nagsisipagluksa; 

Na nangagsasabi, Sa aba, sa aba, niyaong dakilang 
bayan, siya na nararamtan ng mahalagang lino at ng 
kayong kulay ube, at pula, at napapalamutihan ng 
ginto at ng mahalagang bato at ng perlas! 

Sapagka't sa loob ng isang oras ay nalipol ang 
gayong malaking kayamanan. At bawa't pinunong 
daong, at bawa't naglalayag saan mang dako, at ang 
mga mangdaragat, at lahat ng nagsisipaghanap-buhay 
sa dagat, ay nangakatayo sa malayo, 

At nangagsisisigaw pagkakita sa usok ng kaniyang 
pagkasunog, na nangagsasabi, Anong bayan ang 
katulad ng dakilang bayan? 

At sila'y nangagbubuhos ng alabok sa kanilang mga 
ulo, at nagsisigawan, na nagiiyakan at 
nagtataghuyan, na nangagsasabi, Sa aba, sa aba, 
ang dakilang bayan, na siyang iniyaman ng lahat na 
may mga daong sa dagat dahil sa kaniyang mga 
kayamanan! sapagka't sa loob ng isang oras ay 
nalipol. 

Magalak ka tungkol sa kaniya, Oh langit, at kayong 
mga banal, at kayong mga apostol, at kayong mga 
propeta; sapagka't inihatol ng Dios ang inyong 
hatol sa kaniya. 

At dinampot ng isang anghel na malakas ang isang 
bato, na gaya ng isang malaking gilingang bato, at 
inihagis sa dagat, na sinasabi, Gayon sa isang 
kakilakilabot na pagkahulog, igigiba ang 
Babilonia, ang dakilang bayan, at hindi na 
masusumpungan pa. 

At ang tinig ng mga manunugtog ng alpa, at ng mga 
musiko at ng mga manunugtog ng plauta, at ng mga 
manunugtog ng pakakak ay hindi na maririnig pa sa 
iyo; at wala nang manggagawa ng anomang gawa ay 
masusumpungan pa sa iyo; at ang ugong ng gilingan 
ay hindi na maririnig pa sa iyo; 

At ang ilaw ng ilawan ay hindi na liliwanag pa sa 
iyo, at ang tinig ng kasintahang lalake at ng 
kasintahang babae ay hindi na maririnig pa sa iyo; 
sapagka't ang mga mangangalakal mo ay naging mga 
pangulo sa lupa; sapagka't dinaya ng iyong 
panggagaway ang lahat ng mga bansa. 

At nasumpungan sa kaniya ang dugo ng mga propeta, 
at ng mga banal, at ng lahat ng mga pinatay sa 
lupa. 

Pagkatapos ng mga bagay na ito ay narinig ko ang 
gaya ng isang malaking tinig ng isang makapal na 
karamihan sa langit, na nagsasabi, Aleluya; 
Kaligtasan, at kaluwalhatian, at kapangyarihan, ay 
nauukol sa ating Dios: 

Sapagka't tunay at matuwid ang kaniyang mga 
paghatol; sapagka't hinatulan niya ang bantog na 
patutot, na siyang nagpasama sa lupa ng kaniyang 
pakikiapid, at iginanti niya ang dugo ng kaniyang 
mga alipin sa pamamagitan ng kaniyang kamay. 

At sila'y muling nangagsabi, Aleluya. At ang usok 
niya ay napaiilanglang magpakailan kailan man. 

At nangagpatirapa ang dalawangpu't apat na 
matatanda at ang apat na nilalang na buhay, at 
nangagsisamba sa Dios na nakaupo sa luklukan, na 
nangagsasabi, Siya nawa; Aleluya. 

At lumabas ang isang tinig sa luklukan, na 
nagsasabi, Purihin ninyo ang ating Dios, ninyong 
lahat na mga lingkod niya, ninyong lahat na mga 
natatakot sa kaniya, maliliit at malalaki. 

At narinig ko ang gaya ng isang tinig ng isang 
makapal na karamihan, at gaya ng lagaslas ng 
maraming tubig, at gaya ng ugong ng malalakas na 
kulog na nagsasabi, Aleluya: sapagka't naghahari 
ang Panginoong ating Dios na Makapangyarihan sa 
lahat. 

Tayo'y mangagalak at tayo'y mangagsayang mainam, 
at siya'y ating luwalhatiin; sapagka't dumating 
ang pagkakasal ng Cordero, at ang kaniyang asawa 
ay nahahanda na. 

At sa kaniya'y ipinagkaloob na damtan ang kaniyang 
sarili ng mahalagang lino, makintab at tunay; 
sapagka't ang mahalagang lino ay siyang mga 
matuwid na gawa ng mga banal. 

At sinasabi niya sa akin, Isulat mo, Mapapalad ang 
mga inanyayahan sa paghapon sa kasalan ng Cordero. 
At sinasabi niya sa akin, Ang mga ito'y siyang 
tunay na mga salita ng Dios. 

At ako'y nagpatirapa sa kaniyang paanan upang 
siya'y aking sambahin. At sinasabi niya sa akin, 
Ingatan mong huwag gawin iyan: ako'y kapuwa mo 
alipin at ng iyong mga kapatid na mayroong patotoo 
ni Jesus: sumamba ka sa Dios: sapagka't ang 
patotoo ni Jesus ay siyang espiritu ng hula. 

At nakita kong bukas ang langit; at narito, ang 
isang kabayong maputi, at yaong nakasakay dito ay 
tinatawag na Tapat at Totoo; at sa katuwiran 
siya'y humahatol at nakikipagbaka. 

At ang kaniyang mga mata ay ningas ng apoy, at sa 
kaniyang ulo ay maraming diadema; at siya'y may 
isang pangalang nakasulat, na sinoman ay di 
nakaaalam kundi siya rin. 

At siya'y nararamtan ng damit na winisikan ng 
dugo: at ang kaniyang pangalan ay tinatawag na Ang 
Verbo ng Dios. 

At ang mga hukbong nasa langit ay sumusunod sa 
kaniya na mga nakasakay sa mga kabayong puti, at 
nangararamtan ng mahalagang linong maputi at 
dalisay. 

At sa kaniyang bibig ay lumalabas ang isang tabak 
na matalas, upang sa pamamagitan nito'y sugatan 
niya ang mga bansa: at kaniyang paghaharian ng 
tungkod na bakal: at niyuyurakan niya ang pisaan 
ng ubas ng kabangisan ng kagalitan ng Dios na 
Makapangyarihan sa lahat. 

At siya'y mayroong isang pangalang nakasulat sa 
kaniyang damit at sa kaniyang hita, HARI NG MGA 
HARI AT PANGINOON NG MGA PANGINOON. 

At nakita kong nakatayo ang isang anghel sa araw; 
na siya'y sumisigaw ng malakas na tinig, na 
nagsasabi sa lahat ng mga ibong lumilipad sa gitna 
ng himpapawid, Halikayo at mangagkatipon sa 
dakilang hapunan ng Dios; 

Upang kayo'y makakain ng laman ng mga hari, at ng 
laman ng mga pangulong kapitan, at ng laman ng mga 
taong makapangyarihan, at ng laman ng mga kabayo 
at ng mga nakasakay dito, at ng laman ng lahat ng 
mga taong laya at mga alipin man, at maliliit at 
malalaki. 

At nakita ko ang hayop, at ang mga hari sa lupa, 
at ang kanilang mga hukbo, na nangagkakatipon 
upang makipagbaka laban doon sa nakasakay sa 
kabayo, at laban sa kaniyang hukbo. 

At sinunggaban ang hayop, at kasama niya ang 
bulaang propeta na gumawa ng mga tanda sa harapan 
nito, na siyang ipinangdaya sa mga nagsitanggap ng 
tanda ng hayop at sa mga sumamba sa larawan nito: 
ang dalawang ito ay inihagis na buhay sa 
dagatdagatang apoy na nagliliyab sa asupre: 

At ang mga iba ay pinatay sa tabak na lumalabas sa 
bibig niyaong nakasakay sa kabayo, at ang lahat ng 
mga ibon ay nangabusog ng mga laman nila. 

At nakita ko ang isang anghel na nananaog mula sa 
langit, na may susi ng kalaliman at isang malaking 
tanikala sa kaniyang kamay. 

At sinunggaban niya ang dragon, ang matandang 
ahas, na siyang Diablo at Satanas, at ginapos na 
isang libong taon, 

At siya'y ibinulid sa kalaliman at sinarhan, at 
tinatakan ito sa ibabaw niya, upang huwag ng 
magdaya sa mga bansa, hanggang sa maganap ang 
isang libong taon: pagkatapos nito ay kailangang 
siya'y pawalang kaunting panahon. 

At nakakita ako ng mga luklukan, at may mga 
nagsisiluklok sa mga ito, sila'y pinagkalooban ng 
paghatol: at nakita ko ang mga kaluluwa ng mga 
pinugutan ng ulo dahil sa patotoo ni Jesus, at 
dahil sa salita ng Dios, at ang mga hindi sumamba 
sa hayop, o sa kaniyang larawan man, at hindi 
tumanggap ng tanda sa kanilang noo at sa kanilang 
kamay; at sila'y nangabuhay, at nagsipagharing 
kasama ni Cristo sa loob ng isang libong taon. 

Ang mga iba sa mga patay ay hindi nangabuhay 
hanggang sa naganap ang isang libong taon. Ito ang 
unang pagkabuhay na maguli. 

Mapalad at banal ang makalakip sa unang pagkabuhay 
na maguli: sa mga ito'y walang kapangyarihan ang 
ikalawang kamatayan; kundi sila'y magiging mga 
saserdote ng Dios at ni Cristo, at mangaghaharing 
kasama niya sa loob ng isang libong taon. 

At kung maganap na ang isang libong taon, si 
Satanas ay kakalagan sa kaniyang bilangguan, 

At lalabas upang dumaya sa mga bansa na nasa apat 
na sulok ng lupa, sa Gog at sa Magog, upang 
tipunin sila sa pagbabaka: na ang bilang nila ay 
gaya ng buhangin sa dagat. 

At nangagsipanhik sila sa kalaparan ng lupa, at 
kinubkob ang kampamento ng mga banal, at ang 
bayang iniibig: at bumaba ang apoy mula sa langit, 
at sila'y nasupok. 

At ang diablo na dumaya sa kanila ay ibinulid sa 
dagatdagatang apoy at asupre, na kinaroroonan din 
naman ng hayop at ng bulaang propeta; at sila'y 
pahihirapan araw at gabi magpakailan kailan man. 

At nakita ko ang isang malaking luklukang maputi, 
at ang nakaluklok doon, na sa kaniyang harapan, 
ang lupa at ang langit ay tumakas; at walang 
nasumpungang kalalagyan nila. 

At nakita ko ang mga patay, malalaki at maliliit, 
na nangakatayo sa harapan ng luklukan; at 
nangabuksan ang mga aklat: at nabuksan ang ibang 
aklat, na siyang aklat ng buhay: at ang mga patay 
ay hinatulan ayon sa mga bagay na nasusulat sa mga 
aklat, ayon sa kanilang mga gawa. 

At ibinigay ng dagat ang mga patay na nasa kaniya; 
at ibinigay ng kamatayan at ng Hades ang mga patay 
na nasa kanila: at sila'y hinatulan bawa't tao 
ayon sa kanikaniyang mga gawa. 

At ang kamatayan at ang Hades ay ibinulid sa 
dagatdagatang apoy. Ito ang ikalawang kamatayan, 
sa makatuwid ay ang dagatdagatang apoy. 

At kung ang sinoman ay hindi nasumpungang 
nakasulat sa aklat ng buhay, ay ibinulid sa 
dagatdagatang apoy. 

At nakita ko ang isang bagong langit at ang isang 
bagong lupa: sapagka't ang unang langit at ang 
unang lupa ay naparam; at ang dagat ay wala na. 

At nakita ko ang bayang banal, ang bagong 
Jerusalem, na nananaog mula sa langit buhat sa 
Dios, na nahahandang gaya ng isang babaing 
kasintahan na nagagayakang talaga sa kaniyang 
asawa. 

At narinig ko ang isang malakas na tinig na mula 
sa luklukan, na nagsasabi, Narito, ang tabernakulo 
ng Dios ay nasa mga tao, at siya'y mananahan sa 
kanila, at sila'y magiging mga bayan niya, at ang 
Dios din ay sasa kanila, at magiging Dios nila: 

At papahirin niya ang bawa't luha sa kanilang mga 
mata; at hindi na magkakaroon ng kamatayan; hindi 
na magkakaroon pa ng dalamhati, o ng pananambitan 
man, o ng hirap pa man: ang mga bagay nang una ay 
naparam na. 

At yaong nakaluklok sa luklukan ay nagsabi, 
Narito, ginagawa kong bago ang lahat ng mga bagay. 
At sinabi niya, Isulat mo: sapagka't ang mga 
salitang ito ay tapat at tunay. 

At sinabi niya sa akin, Nagawa na. Ako ang Alpha 
at ang Omega, ang pasimula at ang wakas. Ang 
nauuhaw ay aking paiinuming walang bayad sa bukal 
ng tubig ng buhay. 

Ang magtagumpay ay magmamana ng mga bagay na ito; 
at ako'y magiging Dios niya, at siya'y magiging 
anak ko. 

Nguni't sa mga duwag, at sa mga hindi 
mananampalataya, at sa mga kasuklamsuklam, at sa 
mga mamamatay-tao, at sa mga mapakiapid, at sa mga 
manggagaway, at sa mga mapagsamba sa diosdiosan, 
at sa lahat na mga sinungaling, ang kanilang 
bahagi ay sa dagatdagatang nagniningas sa apoy at 
asupre; na siyang ikalawang kamatayan. 

At dumating ang isa sa pitong anghel na may pitong 
mangkok, na mga puno ng pitong huling salot; at 
nagsalita sa akin, na nagsasabi, Halika, ipakikita 
ko sa iyo ang babaing kasintahan, ang asawa ng 
Cordero. 

At dinala niya akong nasa Espiritu sa isang malaki 
at mataas na bundok, at ipinakita sa akin ang 
bayang banal na Jerusalem, na nananaog mula sa 
langit buhat sa Dios, 

Na may kaluwalhatian ng Dios: ang kaniyang ilaw ay 
katulad ng isang totoong mahalagang bato, na gaya 
ng batong jaspe, na malinaw na gaya ng salamin: 

Na may isang malaki at mataas na kuta; na may 
labingdalawang pintuan, at sa mga pintuan ay 
labingdalawang anghel; at may mga pangalang 
nakasulat sa mga yaon, na siyang sa labingdalawang 
angkan ng mga anak ng Israel: 

Sa silanganan ay may tatlong pintuan; at sa 
hilagaan ay may tatlong pintuan; at sa timugan ay 
may tatlong pintuan; at sa kalunuran ay may 
tatlong pintuan. 

At ang kuta ng bayan ay may labingdalawang 
pinagsasaligan, at sa mga ito'y ang labingdalawang 
pangalan ng labingdalawang apostol ng Cordero. 

At ang nakikipagusap sa akin ay may panukat na 
tambong ginto upang sukatin ang bayan, at ang mga 
pintuan nito, at ang kuta nito. 

At ang pagkatayo ng bayan ay parisukat, at ang 
kaniyang haba ay gaya ng kaniyang luwang: at 
sinukat niya ng tambo ang bayan, ay labingdalawang 
libong estadio: ang haba at ang luwang at ang taas 
nito ay magkakasukat. 

At sinukat niya ang kuta nito, ay isang daan at 
apat na pu't apat na siko, ayon sa sukat ng tao, 
sa makatuwid baga'y ng isang anghel. 

At ang malaking bahagi ng kuta niya ay jaspe: at 
ang bayan ay dalisay na ginto, na katulad ng 
malinis na bubog. 

Ang mga pinagsasaligan ng kuta ng bayan ay may 
pamuting sarisaring mahahalagang bato. Ang unang 
pinagsasaligan ay jaspe; ang ikalawa ay zafiro; 
ang ikatlo ay calcedonia; ang ikaapat ay 
esmeralda; 

Ang ikalima ay sardonica; ang ikaanim ay sardio; 
ang ikapito ay crisolito; ang ikawalo ay berilo; 
ang ikasiyam ay topacio; ang ikasangpu ay 
crisopasio; ang ikalabingisa ay jacinto; ang 
ikalabingdalawa ay amatista. 

At ang labingdalawang pintuan ay labingdalawang 
perlas; at bawa't pinto ay isang perlas; at ang 
lansangan ng bayan ay dalisay na ginto, na gaya ng 
nanganganinag na bubog. 

At hindi ako nakakita ng templo doon: sapagka't 
ang Panginoong Dios, ang Makapangyarihan sa lahat, 
at ang Cordero ay siyang templo doon. 

At ang bayan ay hindi nangangailangan ng araw, o 
ng buwan man, upang lumiwanag sa kaniya: sapagka't 
nililiwanagan ng kaluwalhatian ng Dios, at ang 
ilaw doon ay ang Cordero. 

At ang mga bansa ay lalakad sa pamamagitan ng 
liwanag nito: at ang mga hari sa lupa ay 
mangagdadala ng kanilang karangalan sa loob 
niyaon. 

At ang mga pintuan niyaon ay hindi ilalapat kailan 
man sa araw (sapagka't hindi magkakaroon doon ng 
gabi): 

At dadalhin nila sa loob niyaon ang karangalan at 
kapurihan ng mga bansa: 

At hindi papasok doon sa anomang paraan ang 
anomang bagay na karumaldumal, o siyang gumagawa 
ng kasuklamsuklam at ng kasinungalingan: kundi 
yaon lamang na mga nakasulat sa aklat ng buhay ng 
Cordero. 

At ipinakita niya sa akin ang isang ilog ng tubig 
ng buhay, na maningning na gaya ng bubog, na 
lumalabas sa luklukan ng Dios at ng Cordero, 

Sa gitna ng lansangang yaon. At sa dako rito ng 
ilog, at sa ibayo nito, naroon ang punong kahoy ng 
buhay, na namumunga ng labingdalawang iba't ibang 
bunga, na namumunga sa bawa't buwan: at ang mga 
dahon ng punong kahoy ay pangpagaling sa mga 
bansa. 

At hindi na magkakaroon pa ng sumpa: at ang 
luklukan ng Dios at ng Cordero ay naroroon: at 
siya'y paglilingkuran ng kaniyang mga alipin; 

At makikita nila ang kaniyang mukha; at ang 
kaniyang pangalan ay sasa kanilang mga noo. 

At hindi na magkakaroon pa ng gabi, at sila'y 
hindi nangangailangan ng liwanag ng ilawan, ni ng 
liwanag man ng araw; sapagka't liliwanagan sila ng 
Panginoong Dios: at sila'y maghahari magpakailan 
kailan man. 

At sinabi niya sa akin, Ang mga salitang ito'y 
tapat at tunay, at ang Panginoon, ang Dios ng mga 
espiritu ng mga propeta, ay nagsugo ng kaniyang 
anghel upang ipakita sa kaniyang mga alipin ang 
mga bagay na kinakailangang mangyari madali. 

At narito, ako'y madaling pumaparito. Mapalad ang 
tumutupad ng mga salita ng hula ng aklat na ito. 

At akong si Juan, ako ang nakarinig at nakakita ng 
mga bagay na ito. At nang aking marinig at makita, 
ay nagpatirapa ako upang sumamba sa harapan ng 
anghel na nagpakita sa akin ng mga bagay na ito. 

At sinasabi niya sa akin, Ingatan mong huwag gawin 
iyan: ako'y kapuwa mo alipin at ng iyong mga 
kapatid na mga propeta, at ng mga tumutupad ng mga 
salita ng aklat na ito: sumamba ka sa Dios. 

At sinasabi niya sa akin, Huwag mong tatakan ang 
mga salita ng hula ng aklat na ito; sapagka't 
malapit na ang panahon. 

Ang liko, ay magpakaliko pa: at ang marumi, ay 
magpakarumi pa: at ang matuwid, ay magpakatuwid 
pa: at ang banal, ay magpakabanal pa. 

Narito, ako'y madaling pumaparito; at ang aking 
ganting-pala ay nasa akin, upang bigyan ng 
kagantihan ang bawa't isa ayon sa kaniyang gawa. 

Ako ang Alpha at ang Omega, at ang una at ang 
huli, ang pasimula at ang wakas. 

Mapapalad ang nangaghuhugas ng kanilang damit, 
upang sila'y magkaroon ng karapatan sa punong 
kahoy ng buhay, at makapasok sa bayan sa 
pamamagitan ng mga pintuan. 

Nangasa labas ang mga aso, at ang mga manggagaway, 
at ang mga mapakiapid, at ang mga mamamatay-tao, 
at ang mga mapagsamba sa diosdiosan, at ang bawa't 
nagiibig at gumagawa ng kasinungalingan. 

Akong si Jesus ay nagsugo ng aking anghel upang sa 
inyo'y magpatotoo ng mga bagay na ito sa mga 
iglesia. Ako ang ugat at ang supling ni David, ang 
maningning na tala sa umaga. 

At ang Espiritu at ang kasintahang babae ay 
nagsasabi, Halika. At ang nakikinig ay magsabi, 
Halika. At ang nauuhaw, ay pumarito: ang may ibig 
ay kumuhang walang bayad ng tubig ng buhay. 

Aking sinasaksihan sa bawa't taong nakikinig sa 
mga salita ng hula ng aklat na ito, Kung ang 
sinoman ay magdagdag sa mga ito, ay daragdagan 
siya ng Dios ng mga salot na nakasulat sa aklat na 
ito: 

At kung ang sinoman ay magalis sa mga salita ng 
aklat ng hulang ito, ay aalisin ng Dios ang 
kaniyang bahagi sa punong kahoy ng buhay, at sa 
bayang banal, na nangakasulat sa aklat na ito. 

Ang sumasaksi sa mga bagay na ito ay nagsasabi, 
Oo: ako'y madaling pumaparito. Siya nawa: pumarito 
ka Panginoong Jesus. 

Ang biyaya ng Panginoong Jesus ay mapasa mga banal 
nawa. Siya nawa. 

