Orta Çağ 

Fransa'nın kuzey kıyısındaki Mont Saint-Michel 
manastırı ve tahkimatlı yerleşimi, Orta Çağ'ın 
sembolikleşmiş yapıtıdır ve Limbourg kardeşlerin 
resmini yaptığı 1430'lardan beri çok az değişmiştir. 

Orta Çağ, Avrupa tarihinin geleneksel ve şematik olarak 
üç bölüme ayrılmasında ortada kalan çağa verilen 
isimdir. Batı Roma İmparatorluğu'nun çöküşü ile 
başlayıp Rönesans hareketi ile biten bir dönem 
içerisinde kademeli olarak son bulur. Bu üç çağ, 
Antikitenin klâsik medeniyetleri (Antik Çağ), Orta Çağ 
ve Modern Zamanlar’dır. Batı Avrupa'nın Orta Çağ'ı 
genellikle Batı Roma İmparatorluğu’nun çöküşü ile 
millî monarşilerin yükselişi, Avrupalılarca 
denizaşırı keşiflerin başlaması, hümanist canlanma ve 
1517'de başlayan Protestan Reformasyon’u arasındaki 
zaman dilimi olarak tanımlanmıştır. Bu çeşitli 
değişiklikler Erken Dönem Modern Zaman’ın 
başlangıcını oluşturmaktadır ve Sanayi Devrimi'ne 
öncülük etmiştir. 1453'teki İstanbul'un Fethi, 
sonrasında gelişen olaylar ve Avrupa'ya olan etkileri 
nedeniyle, Avrupa'da Orta Çağ'ın bitişini işaret eden 
önemli olaylardan biri olarak görülmektedir. 

Geç Roma İmparatorluğu 

Roma İmparatorluğu en geniş sınırlarına ikinci 
yüzyılda ulaştı. Bunu takip eden iki yüzyıl Roma 
İmparatorluğu'nun ağır ağır çöküşüne ve 
sınırlardaki kontrolü yitirmesine şahit oldu. 285’te 
imparator Diocletian imparatorluğu doğu ve batı olmak 
üzere ikiye bölmüştü. Bu doğu-batı ayrımı 
imparatorluğun başkentini Konstantinopolis’e taşıyan 
Konstantin döneminde de devam etti. 

Roma İmparatorluğu'nun sınır komşuları daha güçlü 
hale geldiğinden, 4. yüzyılda imparatorluğun askerî 
harcamaları arttı. Daha önce ticaret ilişkileri içinde 
bulundukları kabileler imparatorluğun içine sızarak 
zenginliğinden yararlanmaya çalıştılar. Diocletian 
reformlarıyla vergi sistemini ve orduyu düzenledi ayrıca 
yönetimde güçlü bir bürokrasi oluşturdu. Bu reformlar 
imparatorluğa zaman kazandırdı ancak bu reformlar çok 
fazla para gerektirdi. Roma’nın düşen geliri 
imparatorluğu vergilere bağımlı kıldı. Gelecekte 
aksilikler Roma’nın zenginliğini ordusuna harcamasına 
neden olacaktı. Bu sınır genişletme döneminde ekonomik 
sorunlar kritik bir problem haline gelecekti. 378’deki 
Adrianople Savaşı yenilgisi Roma ordusuna çok fazla zarar 
verdi ve imparatorluğun batısını savunmasız 
bırakılmasına neden oldu. Batı da güçlü ordu 
olmaması ve imparator Konstantin’den herhangi bir 
kurtuluş vaadi gelmemesinden dolayı imparatorluğun 
batısı uzlaşma yoluna girdi. 

Geleneksel tarihte ‘Barbar akınları’ olarak bilinen 
‘Göç Dönemi’ oldukça anlaşılması güç ve 
aşamalı bir dönemdi. Bazı tarihçiler bu döneme 
‘Karanlık Çağ’ adını verdi. Bu dönemdeki barbar 
kavimlerin bazıları Roma’nın klasik kültürünü inkar 
ederken, bazıları ise tamamen kabullendi hatta göz 
dikti.Ostrogot lideri Thedoric bu kültürü kabullenen ve 
kendini Roma kültürünün mirasçısı olarak görenlere 
bir örnektir. Avarlar, Bulgarlar, Hunlar, Macarlar’ın 
yanında birçok Cermen kavim ve Slav halklar, Roma 
sınırlarına göç ettiler. Bazı gruplar Roma senatosu ya 
da imparatorunun onayıyla Roma sınırlarına yerleşti. 
Tarımsal arazi karşılığında bu kavimler Roma’ya 
askeri destek sundu. Diğer saldırılar küçük çaplı, 
yağmalama amaçlı saldırılardı. Bu saldırıların en 
bilineni 410'da Vizigotlar tarafından gerçekleştirilen ve 
Roma’nın yağmalanmasıyla sonuçlananıdır. 

5. yüzyılda Roma’nın kurumları çökmeye başladı. 
Batı’nın son imparatoru Romulus Augustus 476'da barbar 
kral Odoacer tarafından tahttan indirildi. Doğu Roma 
İmparatorluğu (batının tamamen düşmesinden sonra 
Bizans İmparatorluğu) düzenini batıyı kendi kaderine 
terk ederek sağladı. Bizans imparatorlarının bu 
sınırlarda hak iddia etmesine rağmen barbar krallar 
kendilerini batının imparatoru olarak görmeye başladı. 
Bundan sonraki üç yüzyıl boyunca batının yasal bir 
imparatoru olmayacaktı. Bunun yerine barbar desteği 
sağlayan krallar tarafından yönetildi. Bazı krallar 
sadece vekillik alarak kral unvanıyla yönetirken 
bazıları kendi isimleriyle yönetti. 5. yüzyıl boyunca 
şehirler düşmeye başladı ve güçlendirilen duvarlarla 
korunmaya çalışıldı. İmparatorluğun batısı 
altyapısal olarak çöküşler yaşadı ve merkez yönetim 
tarafından müdahale edilmedi. Şehirlerde yapılan savaş 
arabası yarışları, yolların düzenlenmesi, su kemerleri 
gibi düzenlemeleri genellikle piskoposlar tarafından 
yapıldı. Hippo piskoposu Augustinus yönetici gibi 
davranan piskoposların bir örneğidir. 

Zaman çizelgesi Erken Dönem Orta Çağ 

8. yüzyılda Roma merkezi otoritesini kaybetmiş, 
kırsallaşmış ve büyük güç olma özelliğini 
kaybetmişti. 5’inci ve 8’inci yüzyıllar arasında 
Roma merkezi yönetiminin bıraktığı boşluğu yeni 
halklar ve güçlü bireysel hareketler doldurdu. Cermen 
kabileleri imparatorluğun eski sınırlarında bölgesel 
egemenlikler kurdular. Bu kabileler İtalya’da 
Ostrogotlar, İspanya’da Vizigotlar, Gaul’de (Fransa) 
Franklar, Britanya’da Anglo-Saxonlar ve Kuzey Afrika’da 
Vandallar'dır. Roma’nın gücünü kaybetmesinin sosyal 
etkilerinin anlaşılması güçtür. Şehirler ve 
tüccarlar güvenli ticaretin ekonomik yararlarından mahrum 
kaldılar ve imparatorluğun entelektüel gelişimi 
kültürel ve eğitimsel birliğin olmamasından dolayı 
olumsuz etkilendi. 

Roma sosyal yapısının bozulması dramatiktir. Ticaret 
yapmak ve şehirlerarası ulaşım eskisi kadar güvenli 
olmadığından ticarette ve üretimde düşüş görüldü. 
Uzun mesafeli ticarete dayanan sanayiler; örneğin 
çanak-çömlek ticareti kısa sürede ortadan kalktı. 

7 ve 8. yüzyıllarda Müslümanların İspanya, Kuzey 
Afrika, Mısır, Pers İmparatorluğu, Portekiz, Suriye ve 
Akdeniz’in diğer kısımlarını ele geçirmesiyle deniz 
ticaretlerini arttırdı. 

Beceriksiz yöneticilerin üstünkörü çalışmaları 
kütüphane, umumi banyo, meydan ve eğitim kurumları 
kurmak için yeterli değildi. Yeni yapılar eskilerinden 
çok daha küçük ve gösterişsizdi. Şehir duvarları 
ardındaki Romalı mülk sahipleri büyük değişikliklere 
sıcak bakmıyorlardı ve kolayca topraklarını bırakıp 
başka bir yere hareket etmek istemiyorlardı. 
Bazılarının elinden malları alındı ve Bizans 
sınırlarına kaçtılar, diğerleri ise yeni 
yöneticileriyle iyi ilişkiler geliştirmeye 
çalıştılar. İspanya ve İtalya gibi yerlerde Roma 
yasalarının ve inançlarının sürdürülmesi 
gerektiğine inanıldı. Diğer nüfusun yoğun olduğu 
bölgelerdekiler yeni giyinme şekilleri, yeni bir dil ve 
yeni gelenek ihtiyacı duydular. 

Katolik Kilisesi’nin kültürel açıdan birleştirici bir 
etkisi vardı. Katolikler tarafından nüfuslanmış bazı 
bölgeler Aryan yöneticiler tarafından işgal edildi. 
Frankların lideri I. Clovis Aryanizme karşı Katolikliği 
seçen liderlerden biridir. I. Clovis’in Katolikliği 
benimsemesi Gaul’deki Frank kabileleri açısından bir 
dönüm noktasıdır. Piskoposlar aldıkları eğitimden 
dolayı Ortaçağ toplumunun merkezindeydi. Sonuç olarak 
yönetimde önemli rol oynadılar. Ancak Batı Avrupa’nın 
merkezinin dışında kalan bazı bölgeler Hıristiyanlık 
ya da klâsik Roma geleneğinden hiç etkilenmeden 
kaldılar. Avarlar ve Vikingler gibi savaşçı toplumlar 
Batı Avrupa’da yeni doğmakta olan toplumlar için hâlâ 
tehlike oluşturuyordu. 

Erken Dönem Ortaçağı monastizmin doğuşuna da tanık 
oldu. Toplumdan ayrılıp ruhani hayata yönelmek kişilerin 
tercihiyken, Avrupa monastizmi şeklini Mısır ve 
Suriye’de meydana çıkan gelenek ve ideolojilerden aldı. 
Monastizmin ruhani uygulamalara yaklaşımına kenobitizm 
dendi ve öncülüğünü 4. yüzyılda Aziz Pachomius 
yaptı. Monastik düşünce Mısır’dan Avrupa’ya 5. 
yüzyılda hiyeroglif edebiyatla yayıldı. 6. yüzyılda 
Aziz benedictus monastismizn belirleyici kurallarını idare 
ve dinî âyinler hakkında detaylı bir şekilde yazdı. 
Ortaçağda manastırlar ve keşişler dini ve politik 
konularda derin etkiye sahipti, mesela zengin ailelerin 
toprak güvencesi, yeni fethedilen yerlerde kraliyet 
propagandası ve eğitim gibi konularda çok etkiliydiler. 

Romanesk sanatın doğuşu olan 8. yüzyıla kadar İtalya 
dışında taş binalara ilgi yoktu. Roma’daki bina 
malzemeleri, bu türde eserler yapmak için çalındı. Roma 
ve Bizans etkisi baskın kalsa da Çeltik ve Cermen barbar 
kavimlerin mimari şekilleri Hıristiyan sanatıyla 
birleştirildi. Batı Avrupa’da yüksek kalitede 
mücevherler ve dini sanat eserleri yapıldı. Charlamagne 
ve diğer krallar dini sanat eserlerinin yapılmasına 
büyük destek verdiler. Bu dönemdeki bazı sanat 
eserlerinde altın gümüş ve değerli pigmentler 
kullanılarak İncil’den öyküler anlatılmaya 
çalışıldı. 

Karolenjler 

Fransa’nın Gaul bölgesinde iki yeni güç ortaya 
çıktı; Austrasia ve Neustria.Bu krallıklar efsanevi 
kralları Merovec’den sonra üç yüzyıl boyunca Merovenj 
Hanedanından gelen krallar tarafından yönetildi. Merovenj 
ailesi dönem dönem aile bireyleri arasında 
anlaşmazlıklar çıkan bir aileydi. Merovenj tahtına 
geçme kuralı kanbağı idi. Ancak 7.yüzyılda Austrasian 
ailesi güç kazandı ve Merovenjler geleneksel figür 
olarak korundu. Merovenjler Baltık üzerinden Avrupayla 
ticaret ilişkilerinde bulundu. Merovenj kültürü 
‘Romanlaştırılmış’ olarak tanımlanabilir, 
örneğin Roma paralarındaki yönetici sembollerine, 
piskoposluğa ve manastırlara çok önem verdiler. 
Bazıları Merovenjlerin Bizans’la ilişki içinde 
olduğunu düşündü. Ancak Merovenjler seçkin kişilerin 
ölülerini toprak mezarlara gömdüler ve nesillerini 
hayvan figürleriyle işaretlediler. 

7. yüzyıl Austrasia ve Neustria arasında iç savaşların 
yaşandığı bir dönemdir. Bazı aile büyükleri bu 
savaş ortamından yararlandı. Örneğin Pippin bu durumdan 
yararlanarak kendini Merovingian Sarayı’nın başkanı 
ilan etti ve büyük zenginlik ve destek elde etti. Kendi 
soyundan gelen diğer nesiller de onun bu konumundan 
yararlandı ve sarayda danışmanlık ve vekillik gibi 
görevlere geldiler. Hanedanlık 732’de Charles 
Martel’in Müslümanları yenmesiyle yeni bir yön aldı. 
Karolenj hanedanlığı III. Pippin önderliğinde 753'te 
Austrasia ve Neustrialar’ın yönetimlerini ele geçirdi. 
Çağdaş kayıtlara göre Pippin bu darbe için gücünü 
Papa’dan aldı. Pippin’in darbesi Morevenjlerin 
beceriksiz ve zalim yöneticiler olduğu yolunda yapılan 
propagandalarla kuvvetlendirildi ve Charles Martel’in 
başarıları ve ailesinin dindarlığı yüceltilerek 
öyküleştirildi. 783’te Pippin öldüğünde 
imparatorluğu oğulları Karl ve Carloman’ın ellerine 
bıraktı. Carloman doğal nedenlerle öldükten sonra Karl 
Carloman’ın küçük oğlunun tahta geçmesini engelledi 
ve kendini birleşmiş Austrasia ve Neustria 
krallıklarının imparatoru ilan etti. Karl çağdaşları 
tarafından ‘Büyük Karl’ ya da Şarlman olarak 
bilindi. 774’te başlayan sistemli toprak genişlemesi 
Avrupa’yı büyük oranda bir araya getirdi. 800’den 
sonraki savaşlarda birçok soylu müttefik edinerek geniş 
toprakları yönetti. Ortaçağ’ın soylularının çoğu 
köklerini bu genişleme sürecinde ortaya çıkan Karolenj 
hanedanlığına dayandırmak istedi. 

Şarlman’in 800 yılının yılbaşı günü taç giyme 
töreni, 476’dan beri mevcut olan güç boşluğunu 
doldurduğu için ortaçağ tarihinin dönüm noktası 
olarak bilinir. Bu tören Şarlman’nin liderliğinde de 
değişikliğe yol açtı. İmparatorluğun otoritesini 
görmüş olan din adamlarını sistematik bir şekilde 
etrafında toplandı ve imparatorluğun en uç yerlerine 
otoritesini ulaştırdı. Ayrıca kendi sınırları 
içindeki kiliselerde değişmez ayin düzenini bir kenara 
iterek değişiklikler yapmaya çalıştı. 

Karolenj Rönesansı 

Şarlman’nin Aachen’deki sarayı kültürün yeniden 
doğuş merkeziydi ve ‘Karolenj Rönesansı’ olarak da 
bilinir. Bu dönemde okur-yazarlık oranında artış 
görüldü, sanatta, mimaride, hukukta ve dini eserlerde 
gelişmeler görülür. Klasik Latin edebiyatı almış olan 
İngiliz keşiş Alcuin, Aachen’a davet edildi. Bu Latin 
kültürüne dönüş Orta Çağ Latin gelişmeleri için 
önemli bir basamaktır. Bu dönemde bütün Avrupa’da 
iletişimi kolaylaştıran bir yazı düzeni kullanıldı. 
Almanya’da Karolenj hanedanlığının düşmesi ve 
Anglosaksonlar’ın güç sahibi olmasını Otto 
Rönesansı izledi. 

Orta Çağ’ın Zirve Dönemi 

Orta Çağ’ın Zirve Dönemi, tarihçiler tarafından 11. 
ve 13. yüzyıllar arasında Avrupa’nın şehirleşme 
süreci, askeri gelişme ve düşünsel etkinliklerin 
canlandığı dönem olarak tanımlanır. Bu canlanma 
yağmacı İskandinavya’nın ve Macarlar’ın 
Hıristiyanlığı kabullenmesiyle ivme kazandı. Bu 
dönemde Avrupa’nın nüfusu büyük miktarda artış 
göstermiştir. Nüfus şehirlerde yoğunlaştı ve buradaki 
insanlar uzaklardaki tarım alanlarını işgal etmeye 
çalıştılar. Antik şehirler Akdeniz kıyısında 
toplandı. 1200’de gelişmekte olan merkez şehirler 
yollar ve nehirlerle birbirlerine bağlı ve kıtanın 
ortasında bulunuyorlardı. Bu dönemin sonunda Paris’in 
nüfusu yaklaşık olarak 200.000’di.İtalya’nın 
merkezi, kuzeyi ve Flandra’da özerk yönetimli 
şehirlerin ortaya çıkması ekonomik hareketlenmeye, yeni 
dini ve ticari kurumların ortaya çıkmasına neden oldu. 
Baltık kıyısındaki ticaret şehirleri Hansa Birliği 
olarak bilinen anlaşmayı yaptılar ve bu antlaşmada 
Venedik, Ceneviz ve Pisa gibi İtalyan şehir-devletleri yer 
aldı ve ticaret alanlarını Akdeniz boyunca 
genişlettiler. Bu dönem Fransa, İngiltere ve İspanya 
kralları için şekillenme dönemiydi; güçlerini 
pekiştirdiler ve yönetimi kolaylaştıracak yeni kurumlar 
kurdular. Laik krallardan bağımsızlık fikrini oluşturan 
Papazlık, Hıristiyan dünyasında laik bir hâkimiyet 
kurdu. Tarihçilerin Papazlık Monarşisi dedikleri 
düşünce 13.yüzyılda, III. Innocent’in papalığı 
döneminde en yüksek noktasına ulaştı. Kuzey Haçlı 
Seferleri, Baltık ve Finlerdeki pagan bölgelerdeki 
Hıristiyan krallıklardaki ve askeri düzedeki gelişmeler 
Avrupa’daki birçok yerli halkı asimile olmaya zorladı. 
Moğol istilaları dışında barbar saldırıları durdu. 

Haçlı Seferleri 

Ana madde: Haçlı seferleri 

Haçlı Seferleri Kudüs’ü Müslüman kontrolünden 
kurtarmak için yapılan donanımlı seferlerdir. Kudüs 7. 
yüzyılda, Yakın Doğu, Kuzey Afrika ve Anadolu’yla 
birlikte Müslüman kontrolü altına girmişti. Birinci 
Haçlı Seferi, Bizans imparatoru I. Aleksios Komnenos’ 
yardım etmesini istemesi nedeniyle, bunu sağlamak için 
1095 yılında Papa II. Urbanus’un Clermont Konseyi’nde 
verdiği vaazla başladı. Urbanus Haçlı seferlerine 
katılan Hıristiyanların günahlarının daha bu dünyada 
iken bağışlanacağını ve kutsal Kudüs’e yerleşme 
imkanları olacağını vaat etti. Bu arzuyla Avrupa 
toplumunun her sınıfından binlerce insan bu amaçla 
harekete geçti ve uzun, serüvenli ve çok çarpışmalı 
geçen bir kara yolculuğu sonunda 1099'da Kudüs ve diğer 
bölgeler ele geçirildi. Hareket ilk desteğini Franklardan 
aldı; Arapların Haçlı Seferlerine "Franj" demesi bu 
yüzdendir.Bu bölgede çok küçük bir azınlık 
olmalarına rağmen, Haçlılar işgallerini pekiştirmek 
için Haçlı devletleri kurdular, bunlar ; Kudüs 
Krallığı, Urfa Kontluğu, Antakya Prensliği, Trablus 
Kontluğu’dur. 13. yüzyılda bu şehirler arasında ve 
etrafındaki Müslüman şehirleri arasında birçok 
anlaşmazlık çıktı. Haçlı Seferleri’nin temel amacı 
kurulan bu şehirlerle kaybedilen yerleri geri almaktı. 
Tapınak Şövalyeleri bu amaçta destek sağlanması için 
oluşturulmuş birliklerdir. 

Orta Çağın büyük bir döneminde 8. yüzyıldan itibaren 
Avrupa’nın büyük bir kısmı olan güneyi Müslümanlar 
eline geçmişti ve Avrupa'nın politik etkisi dışında 
kalmıştı. 11. yüzyıldan başlayarak ta 15. yuzyillara 
kadar Avrupa içinde yapılan Hristiyan hücumları ve 
Haçlı Seferleri ile Hıristiyanlar Müslümanların 
egemenliği altındaki Güney Fransa, İspanya, Portekiz ve 
Güney İtalya’daki tüm toprakları geri aldılar. Buna 
karşılık Müslümanlar geri saldırıları ile 
Asya’daki Haçlıların fethettikleri tüm toprakları 
geri aldılar. Bu dönemde Bizans İmparatorluğu çöküşe 
geçmişti. 1071'de Malazgirt Savaşı’ndan sonra 
imparatorluk ciddi anlamda çöküş ve yenilenme sürecine 
girdi. Dördüncü Haçlı Seferi’nde 1204'te 
Konstantinopolis’in Haçlı Frankların eline geçmesi 
çöküşü iyice açığa çıkardı. Konstantinopolis’in 
Bizanslılarca 1261'de geri alınmasına rağmen devlet 
artık sadece ismen bir imparatorluk olmuştu ve Bizans 
devleti 1453'e kadar ayakta kaldı. 

Bilim ve teknoloji 

Erken Dönem Orta Çağ ve İslam’ın Altın 
Çağı’nda, İslam felsefesi, bilimi ve teknolojisi Batı 
Avrupa’dan çok daha fazla gelişmişti. İslam âlimleri 
eski gelenekleri incelediler ve kendilerinin yeni 
buluşlarını, yeniliklerini de ekleyerek yeni bir kültür 
oluşturdular. Romen rakamlarının yerini onluk sisteme 
dayalı numara sisteminin alması ve cebir matematiksel 
işlemlerde kolaylık sağladı. Diğer bir sonuç ise 
Latince konuşan toplumların geçişte kaybolan felsefe ve 
edebiyata ulaşmasıdır. 12. yüzyıldaki Latince 
çeviriler Aristoteles’in felsefesine ve 12. yüzyılın 
Rönesansı olarak bilinen İslam bilimsel gelişmelerine 
olan tutkuyu besledi. Ticaret yollarının eskiden olduğu 
gibi güvenli hale gelmesi ve düzeli ekonomik gelişme, 
ticaretin gelişmesine zemin hazırladı. Avrupa’nın 
belli başlı şehirlerinde üniversiteler kurulduğunda, 
11. yüzyılın katedral okulları ve manastırlar eğitimin 
ana kaynağıydı. Eğitim daha geniş kitlelere 
ulaşabildi, sanatta müzikte ve dini eserlerde gözle 
görülür gelişmeler görüldü. Avrupa’da görkemli 
katedraller inşa edildi, ilk önce Romanesk ve daha sonra 
daha dekoratif olan Gotik tarzda mimari kullanıldı. 

12 ve 13. yüzyılda Avrupa’da köklü icatlar, 
yenilikler, geleneksel üretim şekillerinde ve ekonomide 
köklü değişiklikler görülür. Bu dönem top, gözlük 
ve artezyenin icadı gibi teknolojik gelişmelerin 
görüldüğü ve doğudan barut, ipek, pusula gibi 
yeniliklerin alındığı dönemdir. Ayrıca gemicilik ve 
saat yapımında büyük gelişmeler görülür ve bu 
gelişmeler ‘Coğrafi Keşifler’e zemin 
hazırlamıştır. Birçok sayıda tıp, bilim 
konularındaki Arapça ve Yunanca eser çevrilmiş ve 
Avrupa’ya dağıtılmıştır. Özellikle Aristoteles yeni 
düzenlenen üniversitelerin kurulması aşamasında 
gerçekçi ve mantıksal yaklaşımı nedeniyle büyük 
önem kazanmıştır. 

Din Alanında Değişiklikler 

Cluny Manastırı dönemin en etkili manastırlarındandır. 

11.yüzyılda seçkinler keşişlerin iyi bir dini temel 
kurmak için keşişlerin kendi kurallarına 
uymadıklarını düşündüğünden monastik düşünce 
önem kazandı. Bu dönemde keşişlerin dua edenleri 
Tanrı’ya ulaştırarak dünyayı daha iyi bir yer haline 
getirdikleri için çok faydalı bir iş yaptığına 
inanılıyordu. Ancak eğer keşişler erdemli kişiler 
değilse bu vakit boşa gitmiş olacaktı. Bu korkudan 
dolayı 909’da Macon’da Cluny Manastır’ı kuruldu. Bu 
reformlaştırılmış manastır kısa zamanda 
katılığıyla ün saldı. Cluny daha kaliteli bir ruhani 
düzen oluşturmak için kendi başrahibini kendi seçti ve 
ekonomik ve politik açıdan bağısızlığı sağlamak 
için Papa’nın koruması altına girdi. Kötü manastır 
kanunların karşı pratik bir çözüm üretti ve 11. 
yüzyılda Cluny’nin başrahipleri imparatorluğun politik 
işlerinde fikir bildirmeye, Fransa ve İtalya’daki 
manastırları düzenlemeye çağırıldı. 

Monastik reformlar laik kiliseleri de etkiledi. 1049’da 
IX. Leo’nun Papalığa atanması önemli bir sorun 
oluşturdu. Bu sürtüşme bazı piskoposların atanması 
hakkındaydı ve Papa VII. Gregorius, IV. Henry ve Kutsal 
Roma İmparatoru arasında geçti. Daha sonra atama, 
rahiplerin evlenmesi ve dinsel unvanların satılmasını 
kapsayan ideolojik bir savaş haline geldi. İmparator 
Kilise’nin korunmasını kendinin en önemli hakkı ve 
sorumluluğu olduğunu düşündü. Buna karşılık Papa 
kilisenin yerel hükümdarlardan bağımsız olması 
gerektiğini savundu. Bu savaş ortamı IV. Henry’nin 
1085’te Roma’yı ziyaret etmesi ve birkaç ay sonra da 
Papa’nın ölmesiyle son buldu ancak problem çözülmeden 
kaldı.Bu anlaşmazlık papalık monarşisinin otoritelerden 
bağımsız geliştiğini gösterir. Bu olay ayrıca Cermen 
prenslerinin Cermen İmparatoruna karşı güçlenmesinin 
sonucudur. 

Bu dönem büyük dini hareketlerin olduğu dönemdir. Daha 
önce bahsedilen Haçlı Seferleri’nin etkisi inkâr 
edilemez. Aynı şekilde monastik reform seçkinleri ve 
keşişleri etkileyen bir olaydır. Diğer gruplar dini 
yaşamı yenide şekillendirmeye çalıştılar. Geniş 
topraklara sahip seçkinler yeni kiliseler yapılmasını 
finanse ederek Kilise’nin günlük yaşamdaki etkisini 
arttırdılar. Katedral yasaları monastik kuralları 
benimsedi. İşçi sınıfı ve toplumun alt tabaka 
insanları Havariler gibi yaşamaya son verdiler ve dinin 
belirlenmiş doktrinleri konusunda yeni fikirler ortaya 
oydular. 12. yüzyılda papalığın Kilise’yi yenileme 
çabalarının sıradan insanları etkilediği inkar 
edilemese de insanların da onları etkilediği kolayca 
görülebilir. Waldensian ve Humiliati gibi yeni dini 
gruplar monastik manastırı kabullenmediği için 
kınandılar. 

Cluny Reformu 

10. yy'da büyük bir yaratıcı reform hareketi başladı. 
Bunun merkezinde manastır ideallerinin yeniden 
canlandırılması vardı. Birkaç asilzade, dejenere olan 
manastırcılığı kökenlerine döndürmeyi ve Benedikt'in 
'KURAL'ına uymayı amaçlayan yeni manastırlar oluşturdu. 
Bunların çoğu, Karolenjler'in eski merkezi 
topraklarındaydı ve reform fikri buradan dışarı doğru 
yayılmaya başladı. Bu manastırların en tanınmışı 
Burgondiya'daki Cluny Manastırı'ydı. 910 yılında 
kurulan bu manastır, neredeyse iki buçuk asır boyuna 
kilise reformunun itici gücü oldu. 12. yy ortalarında 
gücünün doruğunda iken bazıları Filistin gibi uzak 
yerlerdeki üç yüzden fazla manastırı yönlendirme için 
Cluny'ye bakıyorlardı. Çünkü bu manastır Roma'daki 
Aziz Peter'den sonra Batı Hıristiyanlığının en büyük 
kilisesine sahipti.[1] 

Geç Dönem Orta Çağ 

Geç Dönem Orta Çağ felaketler ve zorluklar dönemiydi. 
Bu dönemde iklim tarihçilerinin de ortaya koyduğu gibi 
tarım iklim değişiminden oldukça etkilendi ve 1315-1317 
yılları arasında kıtlığa neden oldu. Bakteriyel 
hastalık olan ‘veba’ iyi beslenemeyen nüfusa 
söndürülemeyen bir ateş gibi yayıldı ve 14. 
yüzyıldaki nüfusun neredeyse dörtte üçünü hatta 
bazı bölgelerde yarısını öldürdü. Büyük miktarda 
toprak terk edildi ve buradaki ürünler işlenmeden kaldı. 
İşçi sayısında azalma sonucunda işçilerin maaşı 
arttı ve toprak sahipleri işçileri topraklarında 
çalışmaya ikna etmeye çalıştı. Ayrıca işçiler de 
daha çok kazanç hak ettiklerini savunarak isyan ettiler. 
Bu kriz dönemi aksine Erken Modern Çağlar’a zemin 
hazırlayan yaratıcı sosyal, ekonomik, ve teknolojik 
gelişmelere şahit oldu. Bu dönem Katolik kilisesinin de 
kendi içinde bölünmeye başladığı dönemdir. Bu 
bölünme döneminde Kilise üç farklı papa tarafından 
aynı zamanda yönetildi. Kilise papalığın otoritesini 
yitirdi ve ulusal kiliselerin oluşmasına neden oldu. Roma 
İmparatorluğunun son düşüşü Konstantinopolis’in 
1453’te Osmanlı Türkleri egemenliği altına girmesidir. 
Bu olay Avrupa’nın ekonomisi, kültürü ve dininde 
büyük etkiye sahiptir. 

Kültür 

Mutfaktakiler 

Ana madde: Orta Çağda Avrupa mutfağı 

Harman döven köylüler. Takvim es-sıhha'dan, 15'nci 
yüzyıl. 

Ortaçağ mutfağı dekoru 

Orta Çağ mutfağı, 5. ve 16. yüzyıl Avrupa 
kültürlerinin besinlerine, yeme alışkanlıklarına ve 
yemek pişirme yöntemlerine verilen genel addır. Bu dönem 
boyunca beslenme düzeni ve pişirme yöntemleri Avrupa 
genelinde değişimlere uğramış ve tüm bu 
değişiklikler Avrupa'nın modern mutfak kültürünün 
temelini oluşturmuştur. 

Bu dönemde ekmek tüm Avrupa'da ana besin ögesi olarak 
kullanılır, tüketimde bunu yulaf lapası ve makarna gibi 
tahıldan yapılmış yemekler izlerdi. Et ise sebze ve 
tahıllardan daha pahalı ve seçkin bir yiyecekti. Çeşni 
olarak en çok kullanılan ürünler şarap, koruk suyu ve 
sirkeydi. Yemekleri tatlandırmak için almaya gücü 
yetenler en sık bal ve şekere başvururdu. Et türlerinde 
en çok tercih edilenler tavuk ve domuz eti olur, toprak 
işlemede büyük öneme sahip olan büyükbaş hayvanların 
etleri ise her zaman daha az kullanılırdı. Kuzey Avrupa 
toplumları et gereksinimini büyük ölçüde morina ve 
ringa balıkları ile sağlar, bunun yanında diğer tatlı 
ve tuzlu su balıkları da yaygın biçimde tüketilirdi. 
Bademin hem acı hem de tatlısı yemeklerde garnitür 
olarak kullanılır ya da öğütülerek çorba ve yahnilere 
kıvam vermek için serpilirdi. Badem sütü, oruç ve 
paskalya perhizleri boyunca hayvan sütüne alternatif 
olarak içilen bir içecekti. 

Bu dönemlerde yavaş ulaşım ve yetersiz saklama 
koşulları pek çok yiyeceğin uzun mesafeli ticaretini 
engelliyordu. Birçok yerde sadece varlıklı kişilerin, 
genellikle de soylu takımının baharat ve otlar gibi 
pahalı ürünleri getirmeye gücü yetiyordu. Bu nedenle 
zenginlerin ve soyluların mutfakları, yabancı 
kültürlerden etkilenmeye daha açık olmuştur. Toplumda 
bulunan her sınıfın bir üst sınıfı taklit etmesi 
sonucu, uluslararası ticaretle ve savaşlarla edinilen yeni 
alışkanlıklar zamanla yoksullar arasında da 
yaygınlaşmıştır. 

Açlık ve kıtlığın olağan hâle geldiği ve toplumdaki 
sınıf ayrılıklarının en ağır biçimde hissedildiği 
bu dönemlerde yiyecekler, sosyal statünün en önemli 
göstergelerinden biri olmuştur. Piyasada güçlükle 
bulunmalarının yanı sıra lüks gıdaların tüketimi 
yasalarca da toplumun kimi sınıflarına yasaklanmış ve 
soylular sınıfına mensup olmayan sonradan görmelerin 
("nouveau riche") göze çarpan tüketimine bir sınır 
getirilmiştir. Ayrıca, kişinin yediği yemekle 
işgücünün arasında kutsal ya da doğal bir bağ olduğu 
inancı yaygın olduğu için, yasalar, çalışan 
sınıfın yiyeceklerinin daha az inceltilmiş olması 
koşulunu getirmiştir. Bu nedenle, o dönemde beden gücü 
ile çalışan sınıfın yemekleri daha iri parçalı ve 
daha ucuzdur. Aynı dönemde tıp alanında da hekimler 
pahalı tonikleri, egzotik baharatları soylu kesimin 
hastalarına tavsiye ederken, daha kokulu, düşük kaliteli 
otları alt sınıflara önerirlerdi. 

