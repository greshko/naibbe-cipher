A Filippo Brunelleschi 

PROLOGO 

Io solea maravigliarmi insieme e dolermi che tante 
ottime e divine arti e scienze, quali per loro 
opere e per le istorie veggiamo copiose erano in 
que' vertuosissimi passati antiqui, ora così 
siano mancate e quasi in tutto perdute: pittori, 
scultori, architetti, musici, ieometri, retorici, 
auguri e simili nobilissimi e maravigliosi 
intelletti oggi si truovano rarissimi e poco da 
lodarli. Onde stimai fusse, quanto da molti questo 
così essere udiva, che già la natura, maestra 
delle cose, fatta antica e stracca, più non 
producea come né giuganti così né ingegni, 
quali in que' suoi quasi giovinili e più gloriosi 
tempi produsse, amplissimi e maravigliosi. Ma poi 
che io dal lungo essilio in quale siamo noi 
Alberti invecchiati, qui fui in questa nostra 
sopra l'altre ornatissima patria ridutto, compresi 
in molti ma prima in te, Filippo, e in quel nostro 
amicissimo Donato scultore e in quegli altri 
Nencio e Luca e Masaccio, essere a ogni lodata 
cosa ingegno da non posporli a qual si sia stato 
antiquo e famoso in queste arti. Pertanto m'avidi 
in nostra industria e diligenza non meno che in 
benificio della natura e de' tempi stare il potere 
acquistarsi ogni laude di qual si sia virtù. 
Confessoti sì a quegli antiqui, avendo quale 
aveano copia da chi imparare e imitarli, meno era 
difficile salire in cognizione di quelle supreme 
arti quali oggi a noi sono faticosissime; ma 
quinci tanto più el nostro nome più debba essere 
maggiore, se noi sanza precettori, senza essemplo 
alcuno, troviamo arti e scienze non udite e mai 
vedute. Chi mai sì duro o sì invido non lodasse 
Pippo architetto vedendo qui struttura sì grande, 
erta sopra e' cieli, ampla da coprire con sua 
ombra tutti e' popoli toscani, fatta sanza alcuno 
aiuto di travamenti o di copia di legname, quale 
artificio certo, se io ben iudico, come a questi 
tempi era incredibile potersi, così forse 
appresso gli antichi fu non saputo né conosciuto? 
Ma delle tue lodi e della virtù del nostro 
Donato, insieme e degli altri quali a me sono per 
loro costumi gratissimi, altro luogo sarà da 
recitarne. Tu tanto persevera in trovare, quanto 
fai di dì in dì, cose per quali il tuo ingegno 
maraviglioso s'acquista perpetua fama e nome, e se 
in tempo t'accade ozio, mi piacerà rivegga questa 
mia operetta de pictura quale a tuo nome feci in 
lingua toscana. Vederai tre libri: el primo, tutto 
matematico, dalle radici entro dalla natura fa 
sorgere questa leggiadra e nobilissima arte. El 
secondo libro pone l'arte in mano allo artefice, 
distinguendo sue parti e tutto dimostrando. El 
terzo instituisce l'artefice quale e come possa e 
debba acquistare perfetta arte e notizia di tutta 
la pittura. Piacciati adunque leggermi con 
diligenza, e se cosa vi ti par da emendarla, 
correggimi. Niuno scrittore mai fu sì dotto al 
quale non fussero utilissimi gli amici eruditi; e 
io in prima da te desidero essere emendato per non 
essere morso da' detrattori. 

LIBRO PRIMO 

1. Scrivendo de pictura in questi brevissimi 
comentari, acciò che 'l nostro dire sia ben 
chiaro, piglieremo dai matematici quelle cose in 
prima quale alla nostra matera apartengano; e 
conosciutole, quanto l'ingegno ci porgerà, 
esporremo la pittura dai primi principi della 
natura. Ma in ogni nostro favellare molto priego 
si consideri me non come matematico ma come 
pittore scrivere di queste cose. Quelli col solo 
ingegno, separata ogni matera, mesurano le forme 
delle cose. Noi, perché vogliamo le cose essere 
poste da vedere, per questo useremo quanto dicono 
più grassa Minerva, e bene stimeremo assai se in 
qualunque modo in questa certo difficile e da 
niuno altro che io sappi descritta matera, chi noi 
leggerà intenderà. Adunque priego i nostri detti 
sieno come da solo pittore interpretati. 

2. Dico in principio dobbiamo sapere il punto 
essere segno quale non si possa dividere in parte. 
Segno qui appello qualunque cosa stia alla 
superficie per modo che l'occhio possa vederla. 
Delle cose quali non possiamo vedere, neuno nega 
nulla apartenersene al pittore. Solo studia il 
pittore fingere quello si vede. E i punti, se in 
ordine costati l'uno all'altro s'agiungono, 
crescono una linea. E apresso di noi sarà linea 
segno la cui longitudine si può dividere, ma di 
larghezza tanto sarà sottile che non si potrà 
fendere. Delle linee alcuna si chiama dritta, 
alcuna flessa. La linea ritta sarà da uno punto 
ad un altro dritto tratto in lungo segno. La 
flessa linea saràà da uno punto ad un altro non 
dritto, ma come uno arco fatto segno. Più linee, 
quasi come nella tela più fili accostati, fanno 
superficie. Ed è superficie certa parte estrema 
del corpo, quale si conosce non per la sua alcuna 
profondità, ma solo per sua longitudine e 
latitudine e per sue ancora qualità. Delle 
qualità alcune cosìàà stanno perpetue alla 
superficie che, se non alteri la superficie, nulla 
indi possano muoversi. Altre sono qualità tali, 
che rimanendo il medesimo essere della superficie, 
pur così giaciono a vederle che paiono a chi le 
guarda mutate. Le qualità perpetue sono due. 
L'una si conosce per quello ultimo orlo quale 
chiuda la superficie, e sarà questo orlo chiuso 
d'una o di più linee. Sarà una la circulare; 
saranno più come una flessa e una retta, o 
insieme più dritte linee. Sarà circulare quella 
quale inchiude uno circolo. Sarà circolo forma di 
superficie quale una intera linea quasi come una 
ghirlanda l'avvolge; e se qui in mezzo sarà uno 
punto, qualunque linea da questo punto sino alla 
ghirlanda sarà d'una mensura all'altre equale, e 
questo punto in mezzo si chiama centrico. Quella 
linea dritta, la quale coprirà il punto e 
taglierà in due luoghi il circolo, si dice 
appresso de' matematici diamitro. Noià giovi 
chiamarla centrica. E qui sia da' matematici 
persuaso quanto essi dicono, che niuna linea segna 
alla ghirlanda del circolo angoli equali se non 
quella una quale dritta cuopra il centro. 

3. Ma torniamo alla superficie. Qui vedi che 
mutato l'andare dell'orlo la superficie muta e 
faccia e nome, e quello si dicea triangolo ora si 
diràà quadrangolo o di più canti. Dicesi mutato 
l'orlo se le linee o vero gli angoli saranno più 
o meno, più lunghi, più corti, più acuti o più 
ottusi. Questo luogo ammonisce si dica degli 
angoli. Dico angolo essere certa estremità di 
superficie, fatto da due linee quali l'una l'altra 
seghi. Sono tre generi d'angoli: retto, ottuso, 
acuto. L'angolo retto sarà uno de' quattro fatti 
da due rette linee ove l'una sega l'altra in modo 
che di loro ciascuno sia equale all'altro. Di qui 
si dice che tutti gli angoli retti sono a sé 
equali. L'angolo ottuso è quello che sia maggiore 
che il retto, e quello che sia minore che il retto 
si chiama acuto. 

4. Ancora ritorniamo alle superficie. Sia 
persuaso, quanto all'orlo sue linee e angoli non 
si mutano, tanto sarà medesima superficie. 
Abbiamo adunque mostro una qualità che mai si 
parte datorno dalla superficie. Abbiamo a dire 
dell'altra qualità quale sta quasi come buccia 
sopra tutto il dosso della superficie. Questa si 
divide in tre. Sono alcune superficie piane, 
alcune cavate in dentro, alcune gonfiate fuori e 
sperice; e a questa agiugni la quarta quale sia 
composta da due di queste. La superficie piana 
sarà quella quale, sopra trattoli uno regolo 
diritto, ad ogni parte se l'acosterà; a questa 
molto sta simile la superficie dell'acqua. Sperica 
superficia s'assomiglia al dosso della spera. 
Dicono la spera essere uno corpo ritondo, volubile 
in ogni parte, in cui mezzo siede uno punto, dal 
quale punto qual si sia parte estrema di quel 
corpo all'altre simile sia distante. La superficie 
cavata sarà dentro, sotto l'ultimo estremo della 
superficie, sperica, quasi come drento il guscio 
dell'uovo. La superficie composta sarà quella che 
per uno verso sia piana, per un altro verso sia 
cavata o sperica, qual sono drento i cannoni e di 
fuori le colonne. 

5. Adunque l'orlo e dorso danno suoi nomi alle 
superficie. Ma le qualità per le quali, non 
alterata la superficie né mutatoli suo nome, pure 
possono parere alterate, sono due, quali pigliano 
variazione per mutazione del luogo o de' lumi. 
Diciamo prima del luogo, poi de' lumi, e 
investighiamo in che modo per questo le qualità 
alla superficie paiano mutate. Questo s'apartiene 
alla forza del vedere, imperò che mutato il sito 
le cose parranno o maggiori o d'altro orlo o 
d'altro colore, quali tutte cose misuriamo col 
vedere. Cerchiamo a queste sue ragioni cominciando 
dalla sentenza de' filosafi, i quali affermano 
misurarsi le superficie con alcuni razzi quasi 
ministri al vedere, chiamati per questo visivi, 
quali portino la forma delle cose vedute al senso. 
E noi qui imaginiamo i razzi quasi essere fili 
sottilissimi da uno capo quasi come una mappa 
molto strettissimi legati dentro all'occhio ove 
siede il senso che vede, e quivi quasi come tronco 
di tutti i razzi quel nodo estenda drittissimi e 
sottilissimi suoi virgulti per insino alla 
opposita superficie. Ma fra questi razzi si truova 
differenza necessaria a conoscere. Sono loro 
differenze quanto alla forza e quanto all'officio. 
Alcuni di questi razzi giugnendo all'orlo delle 
superficie misurano sue tutte quantità. Adunque 
perché così cozzano l'ultime ed estreme parti 
della superficie, nominiààlli estremi o vuoi 
estrinsici. Altri razzi da tutto il dorso della 
superficie escono sino all'occhio, e questi hanno 
suoi offici, però che da que' colori e que' lumi 
accesi dai quali la superficie splende, empiono la 
pirramide della quale più giú diremo al suo 
luogo: e questi così si chiamino razzi mediani. 
Ecci fra i razzi visivi uno detto centrico. 
Questo, quando giugne alla superficie, fa di qua e 
di qua torno a sé angoli retti ed equali. Dicesi 
centrico a similitudine di quella sopradetta 
centrica linea. Adunque abbiamo trovato tre 
differenze di razzi: estremi, mediani e centrici. 

6. Ora investighiamo quanto ciascuno razzo 
s'adoperi al vedere. Prima diremo degli estremi, 
poi de' mezzani, e ivi apresso del centrico. Coi 
razzi estremi si misurano le quantità. Quantità 
si chiama ogni spazio super la superficie qual sia 
da uno punto dell'orlo all'altro. E misura 
l'occhio queste quantità con i razzi visivi quasi 
come con un paio di seste. E sono in ogni 
superficie tante quantità quanti sono spazi tra 
punto e punto, però che l'altezza dal basso in 
su, la larghezza da man destra a sinistra, la 
grossezza tra presso e lunge e qualunque altra 
dimensione vel misurazione si faccia guatando, a 
quella s'adopera questi razzi estremi. Onde si 
suole dire che al vedere si fa triangolo, la base 
del quale sia la veduta quantità e i lati sono 
questi razzi, i quali dai punti della quantità si 
estendono sino all'occhio. Ed è certissimo niuna 
quantità potersi sanza triangolo vedere. Gli 
angoli in questo triangolo visivo sono prima i due 
punti della quantità; il terzo, quale sia opposto 
alla base, sta drento all'occhio. Sono qui regole: 
quanto all'occhio l'angolo sarà acuto, tanto la 
veduta quantità parrà minore. Di qui si conosce 
qual cagione facci una quantità molto distante 
quasi parere non maggiore che uno punto. E benchè 
così sia, pure si truova alcuna quantità e 
superficia di quale, quanto più li sia presso, 
meno ne vedi, e da lunge ne vegga molto più 
parte. Vedesi di questo pruova nel corpo sperico. 
Adunque le quantità per la distanza paiono 
maggiori e minori. E chi ben gusta quello che 
detto è, credo intenda come mutato l'intervallo i 
razzi estrinsici divenghino mediani, e così i 
mediani estrinsici; e intenderà, dove i mediani 
razzi sieno fatti estrinsici, subito quella 
quantità parere minore, e contrario, quando i 
razzi estremi saranno dentro all'orlo adiritti, 
quanto più distanti dall'orlo, tanto parrà la 
veduta quantità maggiore. 

7. Qui soglio io appresso ad i miei amici dare 
simile regola: quanto a vedere più razzi occupi, 
tanto ti pare quel che si vede maggiore, e quanto 
meno razzi, tanto minore. E questi razzi 
estrinsici così circuendo la superficie che l'uno 
tocchi l'altro, chiuggono tutta la superficie 
quasi come vetrici ad una gabbia, e fanno quanto 
si dice quella pirramide visiva. Adunque mi pare 
da dire che cosa sia pirramide, e a che modo sia 
da questi razzi construtta. Noi la discriveremo a 
nostro modo. La pirramide sarà figura d'uno corpo 
dalla cui base tutte le linee diritte tirate su 
terminano ad uno solo punto. La basa di questa 
pirramide sarà una superficie che si vede. I lati 
della pirramide sono quelli razzi i quali io 
chiamai estrinsici. La cuspide, cioè la punta 
della pirramide, sta drento all'occhio quivi 
dov'è l'angulo delle quantità. Sino a qui 
dicemmo dei razzi estrinsici dai quali sia 
conceputa la pirramide, e parmi provato quanto 
differenzi una più che un'altra distanza tra 
l'occhio e quello che si vegga. Seguita a dire dei 
razzi mediani quali sono quella moltitudine nella 
pirramide dentro ai razzi estrinsici; e questi 
fanno quanto si dice il cameleone, animale che 
piglia d'ogni a sé prossima cosa colore, imperò 
che da dove toccano le superficie perfino 
all'occhio, così pigliano colori e lume qual sia 
alla superficie, che dovunque li rompesse, per 
tutto li troveresti per uno modo luminati e 
colorati. E di questo si pruova che per molta 
distanza indebiliscono. Credo ne sia ragione che, 
carichi di lume e di colore, trapassano l'aere 
quale, umido di certa grassezza, stracca i carichi 
razzi. Onde traemmo regola: quanto maggiore sarà 
la distanza, tanto la veduta superficie parrà 
più fusca. 

8. Restaci a dire del razzo centrico. Sarà 
centrico razzo quello uno solo, quale sì cozza la 
quantità che di qua e di qua ciascuno angolo sia 
all'altro equale. Questo uno razzo, fra tutti gli 
altri gagliardissimo e vivacissimo, fa che niuna 
quantità mai pare maggiore che quando la ferisce. 
Potrebbesi di questo razzo dire più cose, ma 
basti che questo uno, stivato dagli altri razzi, 
ultimo abandona la cosa veduta; onde merito si 
può dire prencipe de' razzi. Parmi avere 
dimostrato assai che, mutato la distanza e mutato 
il porre del razzo centrico, subito la superficie 
parrà alterata. Adunque la distanza e la 
posizione del centrico razzo molto vale alla 
certezza del vedere. Ecci ancora una terza qual 
facci parere la superficie variata. Questo viene 
dal ricevere il lume. Vedesi nelle superficie 
speriche e concave, sendo ad uno lume, hanno 
questa parte oscura e quella chiara; e bene che 
sia quella medesima distanza e posizione di 
centrica linea, ponendo il lume altrove vedrai 
quelle parti, quali prima erano chiare, ora essere 
oscure, e quelle chiare quali erano oscure; e dove 
attorno fussino più lumi, secondo loro numero e 
forza vedresti più macole di chiarore e di 
oscuro. 

9. Questo luogo m'amonisce a dire de' colori 
insieme e de' lumi. Parmi manifesto che i colori 
pigliano variazione dai lumi, poi che ogni colore 
posto in ombra pare non quello che è nel 
chiarore. Fa l'ombra il colore fusco, e il lume fa 
chiaro ove percuote. Dicono i filosafi nulla 
potersi vedere quale non sia luminato e colorato. 
Adunque tengono gran parentado i colori coi lumi a 
farsi vedere, e quanto sia grande vedilo, che 
mancando il lume mancano i colori, e ritornando il 
lume tornano i colori. Adunque parmi da dire prima 
de' colori, poi investigheremo come sotto il lume 
si varino. Parliamo come pittore. Dico per la 
permistione de' colori nascere infiniti altri 
colori, ma veri colori solo essere quanto gli 
elementi, quattro, dai quali più e più altre 
spezie d colori nascono. Fia colore di fuoco il 
rosso, dell'aere celestrino, dell'acqua il verde, 
e la terra bigia e cenericcia. Gli altri colori, 
come diaspri e porfidi, sono permistione di 
questi. Adunque quattro sono generi di colori, e 
fanno spezie sue secondo se gli agiunga oscuro o 
chiarore, nero o bianco, e sono quasi 
innumerabili. Veggiamo le fronde verzose di grado 
in grado perdere la verdura per insino che 
divengono scialbe; simile in aere circa 
all'orizzonte non raro essere vapore bianchiccio, 
e a poco a poco seguirsi perdendo. E nelle rose 
veggiamo ad alcune molta porpora, alcune 
simigliarsi alle gote delle fanciulle, alcune allo 
avorio. E così la terra secondo il bianco e 'l 
nero fa suo spezie di colore. 

10. Adunque la permistione del bianco non muta e' 
generi de' colori, ma ben fa spezie. Così il nero 
colore tiene simile forza con sua permistione fare 
quasi infinite spezie di colori. Vedesi dall'ombra 
i colori alterati: crescendo l'ombra s'empiono i 
colori, e crescendo il lume diventano i colori 
più aperti e chiari. Per questo assai si può 
persuadere al pittore che 'l bianco e 'l nero non 
sono veri colori, ma sono alterazione degli altri 
colori, però che il pittore truova cosa niuna con 
la quale egli ripresenti l'ultimo lustro de' lumi, 
altro che il bianco, e così solo il nero a 
dimostrare le tenebre. Aggiugni che mai troverai 
bianco o nero, il quale non sia sotto qualcuno di 
quelli quattro colori. 

11. Seguita de' lumi. Dico de' lumi alcuno essere 
dalle stelle, come dal sole, dalla luna e da 
quell'altra bella stella Venere. Altri lumi sono 
dai fuochi. Ma tra questi si vede molta 
differenza. Il lume delle stelle fa l'ombra pari 
al corpo, ma il fuoco le fa maggiori. Rimane ombra 
dove i razzi de' lumi sono interrotti. I razzi 
interrotti o ritornano onde vennono, o 
s'adirizzano altrove. Vedilo' adiritti altrove 
quando, aggiunti alla superficie dell'acqua, 
feriscono i travi della casa. Circa a queste 
reflessioni si potre' dire più cose, quali 
apartengono a quelli miracoli della pittura, quali 
più miei compagni videro da me fatti altra volta 
in Roma. Ma basti qui che questi razzi flessi seco 
portano quel colore quale essi truovano alla 
superficie. Vedilo che chi passeggia su pe' prati 
al sole pare nel viso verzoso. 

12. Dicemmo sino a qui delle superficie; dicemmo 
de' razzi; dicemmo in che modo vedendo si facci 
pirramide; provammo quanto facci la distanza e 
posizione del razzo centrico, insieme e ricevere 
de' lumi. Ora, poi che ad uno solo guardare non 
solo una superficie si vede ma più, 
investigheremo in che modo molte insieme giunte si 
veggano. Vedesti che ciascuna superficie in sé 
tiene sua pirramide, colori e lumi. Ma poi che i 
corpi sono coperti dalle superficie, tutte le 
vedute insieme superficie d'uno corpo faranno una 
pirramide di tante minori pirramide gravida quanto 
in quello guardare si vedranno superficie. Ma 
dirà qui alcuno: «Che giova al pittore cotanto 
investigare?» Estimi ogni pittore ivi sé essere 
ottimo maestro, ove bene intende le proporzioni e 
agiugnimenti delle superficie; qual cosa 
pochissimi conoscono, e domandando in su quella 
quale e' tingono superficie che cosa essi cercano 
di fare, diranti ogni altra cosa più a proposito 
di quello di che tu domandi. Adunque priego gli 
studiosi pittori non si vergognino d'udirci. Mai 
fu sozzo imparare da chi si sia cosa quale giovi 
sapere. E sappiano che <quando> con sue linee 
circuiscono la superficie, e quando empiono di 
colori e' luoghi descritti, niun'altra cosa 
cercarsi se non che in questa superficia si 
representino le forme delle cose vedute, non 
altrimenti che se essa fusse di vetro tralucente 
tale che la pirramide visiva indi trapassasse, 
posto una certa distanza, con certi lumi e certa 
posizione di centro in aere e ne' suoi luoghi 
altrove. Qual cosa così essere, dimostra ciascuno 
pittore quando sé stessi da quello dipigne sé 
pone a lunge, dutto dalla natura, quasi come ivi 
cerchi la punta e angolo della pirramide, onde 
intende le cose dipinte meglio remirarsi. Ma ove 
questa sola veggiamo essere una sola superficie, o 
di muro o di tavola, nella quale il pittore studia 
figurare più superficie comprese nella pirramide 
visiva, converralli in qualche luogo segare a 
traverso questa pirramide, a ciò che simili orli 
e colori con sue linee il pittore possa dipignendo 
espriemere. Qual cosa se così è quanto dissi, 
adunque chi mira una pittura vede certa 
intersegazione d'una pirramide. Sarà adunque 
pittura non altro che intersegazione della 
pirramide visiva, sicondo data distanza, posto il 
centro e constituiti i lumi, in una certa 
superficie con linee e colori artificiose 
representata. 

13. Ora poi che dicemmo la pittura essere 
intercisione della pirramide, convienci 
investigare qualunque cosa a noi faccia questa 
intersegazione conosciuta. Convienci avere nuovo 
principio a ragionare delle superficie, dalle 
quali dicemmo che la pirramide usciva. Dico delle 
superficie alcuna essere in terra riversa e 
giacere, come i pavimenti e i solari degli edifici 
e ciascuna superficia quale equalmente da questa 
sia distante. Altre stanno apoggiate in lato, come 
i pareti e l'altre superficie collineari ad i 
pareti. Le superficie equalmente fra sé distanti 
saranno, quando la distanza fra l'una e l'altra in 
ciascuna sua parte sarà equale. Collineari 
superficie saranno quelle, quali una diritta linea 
in ogni parte equalmente toccherà, come sono le 
faccie de' pilastri quadri posti ad ordine in uno 
portico. E sono queste cose da essere aggiunte a 
quelle quali di sopra dicemmo alle superficie. E a 
quelle cose quali dicemmo de' razzi intrinsici, 
estrinsici e centrici, e a quelle dicemmo della 
pirammide, aggiugni la sentenza de' matematici, 
onde si pruova che, se una dritta linea taglia due 
lati d'uno triangolo, e sia questa linea, qualora 
fa triangolo, equidistante alla linea del primo e 
maggiore triangolo, certo sarà questo minore 
triangolo a quel maggiore proporzionale. Tanto 
dicono i matematici. 

14. Ma noi, per fare più chiaro il nostro dire, 
parleremo in questo più largo. Conviensi 
intendere qui che cosa sia proporzionale. Diconsi 
proporzionali quelli triangoli quali con suo lati 
e angoli abbiano fra sé una ragione che, se uno 
lato di questo triangolo sarà in lunghezza due 
volte più che la base e l'altro tre, ogni 
triangolo simile, o sia maggiore o sia minore, 
avendo una medesima convenienza alla sua base, 
sarà a quello proporzionale: imperò che quale 
ragione sta da parte a parte nel minore triangolo, 
quella ancora sta medesima nel maggiore. Adunque 
tutti i triangoli così fatti saranno fra sé 
proporzionali. E per meglio intendere questo, 
useremo una similitudine. Vedi uno picciolo uomo 
certo proporzionale ad uno grande; imperò che 
medesima proporzione, dal palmo al passo e dal 
piè all'altre sue parti del corpo, fu in Evandro 
qual fu in Ercole, quale Aulo Gelio conietturava 
essere stato grande sopra agli altri uomini. Né 
simile fu nel corpo di Ercole proporzione altra 
che nei membri d'Anteo gigante, ove all'uno e 
all'altro si congiugneva con pari ragioni e ordini 
dalla mano al cubito e dal cubito al capo, e così 
poi ogni suo membro. Simile truovi ne' triangoli 
misura, per la quale il minore al maggiore sia, 
eccetto che nella grandezza, equale. E se qui bene 
sono inteso, istatuirò coi matematici quanto a 
noi s'apertenga, che ogni intercesione di qual sia 
triangolo, pure che sia equidistante dalla base, 
fa nuovo triangolo proporzionale a quello 
maggiore. E quelle cose quali fra sé sieno 
proporzionali, in queste ciascune parti 
corrispondono; ma dove siene diverse e poco 
corrispondano le parti, questi sono certo non 
proporzionali. 

15. E sono parte del triangolo visivo, quanto ti 
dissi, i razzi, i quali certo saranno nelle 
quantità proporzionali, quanto al numero, pari, e 
in le non proporzionali, non pari; imperò che una 
di queste non proporzionali quantità occuperà 
razzi o più o meno. Vedesti adunque come uno 
minore triangolo sia proporzionale ad uno 
maggiore, e imparasti dai triangoli farsi la 
pirramide visiva. Pertanto traduchiamo il nostro 
ragionare a questa pirramide. Ma sia persuaso che 
niuna quantità equidistante dalla intercesione 
potere nella pittura fare alcuna alterazione: 
imperò che esse sono in ogni equedistante 
intersegazione pari alle sue proporzionali. Quali 
cose sendo così, ne seguita che, non alterate le 
quantità onde se ne fa l'orlo, sarà del medesimo 
orlo in pittura niuna alterazione. E così resta 
manifesto che ogni intersegazione della pirramide 
visiva, qual sia alla veduta superficie 
equedistante, sarà a quella guardata superficie 
proporzionale. 

16. Dicemmo delle superficie proporzionali alla 
intercesione, cioè equedistante dalla dipinta 
superficie. Ma poi che molte superficie si 
truovano non equedistanti, conviensi di queste 
avere diligente investigazione, acciò che tutta 
la ragione della intersegazione sia manifesta. 
Sarebbe cosa lunga, difficile e oscura in queste 
intersegazione di triangoli e di pirramide seguire 
ogni cosa con la regola de' matematici. Seguiremo 
dicendo pure come pittore. 

17. Recitiamo delle quantità non equedistanti 
brevissime, quali conosciute, facile conosceremo 
le superficie non equedistante. Delle quantità 
non equedistante alcune sono ad i razzi visivi 
collineari, altre sono ad alcuni razzi visivi 
equedistanti. Le quantità ad i razzi visivi 
collineari, perché non fanno triangolo né 
occupano numero di razzi, adunque niuno luogo 
hanno alla intersegazione. Ma le quantità ad i 
razzi visivi equedistanti, quanto l'angolo quale 
è maggiore nel triangolo alla base sarà più 
ottuso, tanto quella quantità meno occuperà dei 
razzi e per questo alla intersegazione meno 
spazio. Dicemmo a torno coprirsi la superficie 
dalle quantità; ma ove non raro avviene che in 
una superficie sarà qualche quantità 
equedistante dalla intersegazione, quella così 
fatta quantità certo nella pittura farà niuna 
alterazione. Quelle vero quantità non 
equedistante, quanto aranno l'angolo alla base 
maggiore, tanto più faranno alterazione. 

18. E conviensi a queste dette cose agiugnere 
quella oppinione de' filosafi, e' quali affermano, 
se il cielo, le stelle, il mare e i monti, e tutti 
gli animali e tutti i corpi divenissono, così 
volendo Iddio, la metà minori, sarebbe che a noi 
nulla parrebbe da parte alcuna diminuta. Imperò 
che grande, picciolo, lungo, brieve, alto, basso, 
largo, stretto, chiaro, oscuro, luminoso, 
tenebroso, e ogni simile cosa, quale perché può 
essere e non essere agiunta alle cose, però 
quelle sogliono i filosafi appellarle accidenti, 
sono sì fatte che ogni loro cognizione si fa per 
comperazione. Disse Virgilio Enea vedersi sopra 
gli uomini tutte le spalle, quale posto presso a 
Polifemo parrebbe uno piccinacolo. Niso e Eurialo 
furono bellissimi, quali comparati a Ganimede 
ratto dagli iddii, forse parrebbono sozzi. 
Appresso degl'Ispani molte fanciulle paiono 
biancose, che appresso a' Germani sarebbono fusche 
e brune. L'avorio e l'argento sono bianchi, quali 
posti presso al cigno o alla neve parrebbono 
palidi. Per questa ragione nella pittura paiono 
cose splendidissime ove sia quivi buona 
proporzione di bianco a nero, simile a quella sia 
nelle cose dal luminoso all'ombroso. Così queste 
cose tutte si conoscono per comperazione. In sé 
tiene questa forza la comperazione, che subito 
dimostra in le cose qual sia più, qual meno o 
equale. Onde si dice grande quello che sia 
maggiore che questo picciolo, e grandissimo quello 
che sia maggiore che questo grande; lucido qual 
sia più chiaro che questo oscuro, lucidissimo 
quale sia più chiaro che questo chiaro. E fassi 
comperazione in prima alle cose molto notissime. E 
dove a noi sia l'uomo fra tutte le cose notissimo, 
forse Protagora, dicendo che l'uomo era modo e 
misura di tutte le cose, intendea che tutti gli 
accidenti delle cose, comparati fra gli accidenti 
dell'uomo si conoscessero. Questo che io dico 
appartiene a dare ad intendere che, quanto bene i 
piccioli corpi sieno dipinti nella pittura, questi 
parranno grandi e piccioli a comparazione di quale 
ivi sia dipinto uomo. E parmi che Timantes pittore 
fra gli altri antiqui gustasse questa forza di 
comparazione, il quale in una picciola tavoletta 
dipingendo uno Ciclope gigante adormentato, fece 
ivi alcuni satiri iddii quali a lui misuravano il 
dito grosso, tale che comparando colui che giacea 
a questi satiri parea grandissimo. 

19. Persino a qui dicemmo tutto quanto apartenga 
alla forza del vedere, e quanto s'apartenga alla 
intersegazione. Ma poi che non solo giova sapere 
che cosa sia intersegazione, ma conviene al 
pittore sapere intersegare, di ciò diremo. Qui 
solo, lassato l'altre cose, dirò quello fo io 
quando dipingo. Principio, dove io debbo dipingere 
scrivo uno quadrangolo di retti angoli quanto 
grande io voglio, el quale reputo essere una 
finestra aperta per donde io miri quello che quivi 
sarà dipinto; e quivi ditermino quanto mi 
piaccino nella mia pittura uomini grandi; e divido 
la lunghezza di questo uomo in tre parti, quali a 
me ciascuna sia proporzionale a quella misura si 
chiama braccio, però che commisurando uno comune 
uomo si vede essere quasi braccia tre; e con 
queste braccia segno la linea di sotto qual giace 
nel quadrangolo in tante parti quanto ne riceva; 
ed èmmi questa linea medesima proporzionale a 
quella ultima quantità quale prima mi si 
traversò inanzi. Poi dentro a questo quadrangolo, 
dove a me paia, fermo uno punto il quale occupi 
quello luogo dove il razzo centrico ferisce, e per 
questo il chiamo punto centrico. Sarà bene posto 
questo punto alto dalla linea che sotto giace nel 
quadrangolo non più che sia l'altezza dell'uomo 
quale ivi io abbia a dipignere, però che così e 
chi vede e le dipinte cose vedute paiono medesimo 
in suo uno piano. Adunque posto il punto centrico, 
come dissi, segno diritte linee da esso a ciascuna 
divisione posta nella linea del quadrangolo che 
giace, quali segnate linee a me dimostrino in che 
modo, quasi persino in infinito, ciascuna traversa 
quantità segua alterandosi. Qui sarebbono alcuni 
i quali segnerebbono una linea a traverso 
equedistante dalla linea che giace nel 
quadrangolo, e quella distanza, quale ora fusse 
tra queste due linee, dividerebbono in tre parti; 
e presone le due, a tanta distanza 
sopracignerebbono un'altra linea, e così a questa 
agiugnerebbono un'altra e poi un'altra, sempre 
così misurando che quello spazio diviso in tre, 
qual fusse tra la prima e la seconda, sempre una 
parte avanzi lo spazio che sia fra la seconda e la 
terza; e così seguendo farebbe che sempre 
sarebbono li spazi superbipartienti, come dicono i 
matematici, ad i suoi seguenti. Questi forse così 
farebbono, quali bene che seguissero a loro ditto 
buona via da dipignere, pure dico errerebbono; 
però che ponendo la prima linea a caso, benché 
l'altre seguano a ragione, non però sanno ove sia 
certo luogo alla cuspide della pirramide visiva, 
onde loro succedono errori alla pittura non 
piccioli. Aggiugni a questo quanto la loro ragione 
sia viziosa, ove il punto centrico sia più alto o 
più basso che la lunghezza del dipinto uomo. E 
sappi che cosa niuna dipinta mai parrà pari alle 
vere, dove non sia certa distanza a vederle. Ma di 
questo diremone sue ragioni, se mai scriveremo di 
quelle dimostrazioni quali, fatte da noi, gli 
amici, veggendole e maravigliandosi, chiamavano 
miracoli. Ivi ciò che sino a qui dissi molto 
s'apartiene. Adunque torniamo al nostro proposito. 

20. Trovai adunque io questo modo ottimo così in 
tutte le cose seguendo quanto dissi, ponendo il 
punto centrico, traendo indi linee alle divisioni 
della giacente linea del quadrangolo. Ma nelle 
quantità trasverse, come l'una seguiti l'altra 
così conosco. Prendo uno picciolo spazio nel 
quale scrivo una diritta linea, e questa divido in 
simile parte in quale divisi la linea che giace 
nel quadrangolo. Poi pongo di sopra uno punto alto 
da questa linea quanto nel quadrangolo posi el 
punto centrico alto dalla linea che giace nel 
quadrangolo, e da questo punto tiro linee a 
ciascuna divisione segnata in quella prima linea. 
Poi constituisco quanto io voglia distanza 
dall'occhio alla pittura, e ivi segno, quanto 
dicono i matematici, una perpendiculare linea 
tagliando qualunque truovi linea. Dicesi linea 
perpendiculare quella linea dritta, quale 
tagliando un'altra linea diritta fa appresso di 
sé di qua e di qua angoli retti. Questa così 
perpendiculare linea dove dall'altra sarà 
tagliata, così mi darà la successione di tutte 
le trasverse quantità. E a questo modo mi truovo 
descritto tutti e' paraleli, cioè le braccia 
quadrate del pavimento nella dipintura, quali 
quanto sieno dirittamente descritti a me ne sarà 
indizio se una medesima ritta linea continoverà 
diamitro di più quadrangoli descritti alla 
pittura. Dicono i matematici diamitro d'uno 
quadrangolo quella retta linea da uno angolo ad un 
altro angolo, quale divida in due parti il 
quadrangolo per modo che d'uno quadrangolo solo 
sia due triangoli. Fatto questo, io descrivo nel 
quadrangolo della pittura attraverso una dritta 
linea dalle inferiori equedistante, quale dall'uno 
lato all'altro passando super 'l centrico punto 
divida il quadrangolo. Questa linea a me tiene uno 
termine quale niuna veduta quantità, non più 
alta che l'occhio che vede, può sopragiudicare. E 
questa, perché passa per 'l punto centrico, 
dicasi linea centrica. Di qui interviene che gli 
uomini dipinti posti nell'ultimo braccio quadro 
della dipintura sono minori che gli altri. Qual 
cosa così essere, la natura medesima a noi 
dimostra. Veggiamo ne' tempî i capi degli uomini 
quasi tutti ad una quantità, ma i piedi de' più 
lontani quasi corrispondere ad i ginocchi de' più 
presso. 

21. Ma questa ragione di dividere il pavimento 
s'apartiene a quella parte quale al suo luogo 
chiameremo composizione. E sono tali che io dubito 
sì per la novità della matera, sì etiam per 
questa brevità del nostro comentare, sarà non 
molto forse intesa da chi leggerà. E quanto sia 
difficile veggasi nell'opere degli antiqui 
scultori e pittori. Forse perché era oscura, loro 
fu ascosa e incognita. Appena vedrai alcuna storia 
antiqua attamente composta. 

22. Da me sino a qui sono dette cose utili ma 
brieve e, come estimo, non in tutto oscure. Ma 
bene intendo quali sieno che, dove in esse io 
posso acquistare laude niuna di eloquenza, ivi 
ancora chi non le comprende al primo aspetto, 
costui appena mai con quanta sia fatica le 
apprenderà. Ma ad i sottili ingegni e atti alla 
pittura queste nostre cose in qualunque modo dette 
saranno facili e bellissime; e a chi altri sia 
rozzo e da natura poco dato a queste arti 
nobilissime, saranno queste cose, benché da 
eloquentissimi scritte, ingrate. Da noi forse 
perché sono sanza eloquenza scritte, si 
leggeranno con fastidio. Ma priego mi perdonino, 
se dove io in prima volli essere inteso, ebbi 
riguardo a fare il nostro dire chiaro molto piùì 
che ornato. Quello che seguirà, credo, sarà meno 
tedioso a chi leggerà. 

23. Dicemmo de' triangoli, della pirramide, della 
intercesione quanto parea da dire; quale cose, mia 
usanza, soglio appresso de' miei amici prolisso 
con certe dimostrazioni ieometrice esplicare, 
quali in questi comentari per brevità mi parve da 
lassare. Qui solo raccontai i primi dirozzamenti 
dell'arte, e per questo così li chiamo 
dirozzamenti, quali ad i pittori non eruditi dieno 
i primi fondamenti a ben dipignere. Ma sono sì 
fatti che chi bene li conoscerà, costui come allo 
ingegno, così a conoscere la difinizione della 
pittura intenderà quanto li giovi. Né sia chi 
dubiti quanto mai sarà buono alcuno pittore 
colui, il quale non molto intenda qualunque cosa 
si sforzi di fare. Indarno si tira l'arco ove non 
hai da dirizzare la saetta. E voglio sia persuaso 
apresso di noi che solo colui sarà ottimo 
artefice, el quale arà imparato conoscere gli 
orli delle superficie e ogni sua qualità. Così 
contrario mai sarà buon artefice chi non sarà 
diligentissimo a conoscere quanto abbiamo sino a 
qui detto. 

24. Furono adunque cose necessarie queste 
intersegazioni e superficie. Seguita ad istituire 
il pittore in che modo possa seguire colla mano 
quanto arà coll'ingegno compreso. 

LIBRO SECONDO 

25. Ma perché forse questo imparare ad i giovani 
può parere cosa faticosa, parmi qui da dimostrare 
quanto la pittura sia non indegna da consumarvi 
ogni nostra opera e studio. Tiene in sé la 
pittura forza divina non solo quanto si dice 
dell'amicizia, quale fa gli uomini assenti essere 
presenti, ma più i morti dopo molti secoli essere 
quasi vivi, tale che con molta ammirazione 
dell'artefice e con molta voluttà si riconoscono. 
Dice Plutarco, Cassandro uno de' capitani di 
Allessandro, perché vide l'immagine d'Allessandro 
re tremò con tutto il corpo; Agesilao Lacedemonio 
mai permise alcuno il dipignesse o isculpisse: non 
li piacea la propia sua forma, che fuggiva essere 
conosciuto da chi dopo lui venisse. E così certo 
il viso di chi già sia morto, per la pittura vive 
lunga vita. E che la pittura tenga espressi gli 
iddii quali siano adorati dalle genti, questo 
certo fu sempre grandissimo dono ai mortali, però 
che la pittura molto così giova a quella pietà 
per quale siamo congiunti agli iddii, insieme e a 
tenere gli animi nostri pieni di religione. Dicono 
che Fidia fece in Elide uno iddio Giove, la 
bellezza del quale non poco confermò la ora presa 
religione. E quanto alle delizie dell'animo 
onestissime e alla bellezza delle cose s'agiugna 
dalla pittura, puossi d'altronde e in prima di qui 
vedere, che a me darai cosa niuna tanto preziosa, 
quale non sia per la pittura molto più cara e 
molto più graziosa fatta. L'avorio, le gemme e 
simili care cose per mano del pittore diventano 
più preziose; e anche l'oro lavorato con arte di 
pittura si contrapesa con molto più oro. Anzi 
ancora il piombo medesimo, metallo in fra gli 
altri vilissimo, fattone figura per mano di Fidia 
o Prassiteles, si stimerà più prezioso che 
l'argento. Zeusis pittore cominciava a donare le 
sue cose, quali, come dicea, non si poteano 
comperare; né estimava costui potersi invenire 
atto pregio quale satisfacesse a chi fingendo, 
dipignendo animali, sé porgesse quasi uno iddio. 

26. Adunque in sé tiene queste lode la pittura, 
che qual sia pittore maestro vedrà le sue opere 
essere adorate, e sentirà sé quasi giudicato un 
altro iddio. E chi dubita qui apresso la pittura 
essere maestra, o certo non picciolo ornamento a 
tutte le cose? Prese l'architetto, se io non erro, 
pure dal pittore gli architravi, le base, i 
capitelli, le colonne, frontispici e simili tutte 
altre cose; e con regola e arte del pittore tutti 
i fabri, iscultori, ogni bottega e ogni arte si 
regge; né forse troverai arte alcuna non 
vilissima la quale non raguardi la pittura, tale 
che qualunque truovi bellezza nelle cose, quella 
puoi dire nata dalla pittura. Però usai di dire 
tra i miei amici, secondo la sentenza de' poeti, 
quel Narcisso convertito in fiore essere della 
pittura stato inventore; ché già ove sia la 
pittura fiore d'ogni arte, ivi tutta la storia di 
Narcisso viene a proposito. Che dirai tu essere 
dipignere altra cosa che simile abracciare con 
arte quella ivi superficie del fonte? Diceva 
Quintiliano ch'e' pittori antichi soleano 
circonscrivere l'ombre al sole, e così indi poi 
si trovò questa arte cresciuta. Sono chi dicono 
un certo Filocle egitto, e non so quale altro 
Cleante furono di questa arte tra i primi 
inventori. Gli Egizi affermano fra loro bene anni 
se' milia essere la pittura stata in uso prima che 
fusse traslata in Grecia. Di Grecia dicono i 
nostri traslata la pittura dopo le vittorie di 
Marcello avute di Sicilia. Ma qui non molto si 
richiede sapere quali prima fussero inventori 
dell'arte o pittori, poi che non come Plinio 
recitiamo storie, ma di nuovo fabrichiamo un'arte 
di pittura, della quale in questa età, quale io 
vegga, nulla si truova scritto, benché dicono 
Eufranore istmio scrivesse non so che delle misure 
e de' colori, e dicono che Antigono e Senocrate 
misono in lettere non so che pitture, e dicono che 
Appelle scrisse a Perseo de pittura. Raconta 
Laerzio Diogenes che Demetrio fece commentari 
della pittura. E così estimo, quando tutte 
l'altre buone arti furono dai nostri maggiori 
acomandate alle lettere, con quelle insieme dai 
nostri latini scrittori fu la pittura non 
negletta, già che i nostri Toscani antiquissimi 
furon in Italia maestri in dipignere peritissimi. 

27. Giudica Trimegisto, vecchissimo scrittore, che 
insieme con la religione nacque la pittura e 
scoltura. Ma chi può qui negare in tutte le cose 
publiche e private, profane e religiose la pittura 
a sé avere prese tutte le parti onestissime, tale 
che mi pare cosa niuna tanto sempre essere stata 
estimata dai mortali? Racontasi i pregi 
incredibili di tavole dipinte. Aristide tebano 
vendè una sola pittura talenti cento; e dicono 
che Rodi non fu arsa da Demetrio re, ove temea che 
una tavola di Protogenes non perisse. Possiamo 
adunque qui affermare che la città di Rodi fu 
ricomperata dai nemici con una sola dipintura. 
Simile molte cose raccolse Plinio, per le quali tu 
conoscerai i buoni pittori sempre stati apresso di 
tutti in molto onore, tanto che molti nobilissimi 
cittadini, filosafi, ancora e non pochi re, non 
solo di cose dipinte, ma e di sua mano dipignerle 
assai si dilettavano. Lucio Manilio cittadino 
romano e Fabio uomo nobilissimo furono dipintori. 
Turpilio cavaliere romano dipinse a Verona. 
Sitedio, uomo stato pretore e proconsolo, 
acquistò dipignendo nome. Pacuvio poeta tragico, 
nipote ad Ennio poeta, dipinse Ercole in foro 
romano. Socrate, Platone, Metrodoro, Pirro furono 
in pittura conosciuti. Nerone, Valentiniano e 
Alessandro Severo imperadori furono studiosissimi 
in pittura. Ma sarebbe qui lungo racontare a 
quanti principi e re sia piaciuto la pittura. E 
ancora non mi pare da racontare tutta la turba 
degli antiqui pittori, quale quanto fusse grande 
vedilo quinci che a Demetrio Falerio, figliuolo di 
Fanostrato, furono fra quattrocento di 
trecentosessanta statue, parte a cavallo, parte 
sui carri, compiute. E in questa terra in quale 
sia stato tanto numero di scultori, credi che 
manco fussero pittori? Sono certo queste arti 
cognate e da uno medesimo ingegno nutrite, la 
pittura insieme con la scoltura. Ma io sempre 
preposi l'ingegno del pittore, perché s'aopera in 
cosa più difficile. Pure torniamo al fatto 
nostro. 

28. Fu certo grande numero di scultori in que' 
tempi e di pittori, quando i prencipi e i plebei e 
i dotti e gl'indotti si dilettavano di pittura, e 
quando fra le prime prede delle province si 
estendeano ne' teatri tavole dipinte e immagini. E 
processe in tanto che Paolo Emilio e non pochi 
altri cittadini romani fra le buone arti a bene e 
beato vivere ad i figliuoli insegnavano la 
pittura; quale ottimo costume molto apresso de' 
Greci s'osservava. Voleano che i figliuoli bene 
allevati insieme con geometria e musica 
imparassono dipignere. Anzi fu ancora alle femine 
onore sapere dipignere. Marzia, figliuola di 
Varrone, si loda appresso degli scrittori che 
seppe dipignere. E fu in tanta lode e onore 
apresso de' Greci la pittura, che fecero editto e 
legge non essere ad i servi licito imparare 
pittura. Fecero certo bene, però che l'arte del 
dipignere sempre fu ad i liberali ingegni e agli 
animi nobili dignissima. E quant'io, certo così 
estimo ottimo indizio d'uno perfettissimo ingegno 
essere in chi molto si diletti di pittura; benché 
intervenga che questa una arte così sta grata ai 
dotti quanto agl'indotti, qual cosa poco accade in 
quale altra si sia arte, che quello qual diletti 
ai periti muova chi sia imperito. Né ispesso 
troverrai chi non molto desideri sé essere in 
pittura ben dotto. Anzi la natura medesima pare si 
diletti di dipignere, quale veggiamo quanto nelle 
fessure de' marmi spesso dipinga ipocentauri e 
più facce di re barbate e crinite. Anzi più 
dicono che in una gemma di Pirro si trovò dipinto 
dalla natura tutte e nove le Muse distinte con suo 
segno. Agiugni a questo che niuna si truova arte 
in quale ogni età di periti e d'imperiti così 
volentieri s'affatichi ad impararla e a 
essercitarla. Sia licito confessare di me stesso. 
Io se mai per mio piacere mi do a dipignere, - 
qual cosa fo non raro quando dall'altre mie 
maggiori faccende io truovo ozio -, ivi con tanta 
voluttà sto fermo al lavoro, che spesso mi 
maraviglio così avere passate tre o quattro ore. 

29. Così adunque dà voluttà questa arte a chi 
bene la esserciti, e lode, ricchezze e perpetua 
fama a chi ne sia maestro. Quale cose così sendo 
quanto dicemmo, se la pittura sia ottimo e 
antiquissimo ornamento delle cose, digna ad i 
liberi uomini, grata ai dotti e agl'indotti, molto 
conforto i giovani studiosi diano quanto sia 
licito opera alla pittura. E poi amonisco chi sia 
studioso di dipignere imparino questa arte. Sia a 
chi in prima cerca gloriarsi di pittura questa una 
cura grande ad acquistare fama e nome, quale 
vedete gli antiqui avere agiunta. E gioveravvi 
ricordarvi che l'avarizia fu sempre inimica della 
virtù. Raro potrà acquistare nome animo alcuno 
che sia dato al guadagno. Vidi io molti quasi nel 
primo fiore d'imparare, subito caduti al guadagno, 
indi acquistare né ricchezze né lode, quali 
certo se avessero acresciuto suo ingegno con 
studio, facile sarebbono saliti in molta lode e 
ivi arebbono acquistato ricchezze e piacere assai. 
Ma di queste assai sino a qui sia detto. Torniamo 
a nostro proposito. 

30. Dividesi la pittura in tre parti, qual 
divisione abbiamo presta dalla natura. E dove la 
pittura studia ripresentare cose vedute, notiamo 
in che modo le cose si veggano. Principio, vedendo 
qual cosa, diciamo questo esser cosa quale occupa 
uno luogo. Qui il pittore, descrivendo questo 
spazio, dirà questo suo guidare uno orlo con 
linea essere circonscrizione. Apresso rimirandolo 
conosciamo come più superficie del veduto corpo 
insieme convengano; e qui l'artefice, segnandole 
in suoi luoghi, dirà fare composizione. Ultimo, 
più distinto discerniamo colori e qualità delle 
superficie, quali ripresentandoli, ché ogni 
differenza nasce da' lumi, proprio possiamo 
chiamarlo recezione di lumi. 

31. Adunque la pittura si compie di 
circonscrizione, composizione, e ricevere di lumi. 
Seguita adunque dirne brevissimo. Prima diremo 
della circunscrizione. Sarà circunscrizione 
quella che descriva l'attorniare dell'orlo nella 
pittura. In questa dicono Parrasio, quel pittore 
el quale appresso Senofonte favella con Socrate, 
essere stato molto perito e molto avere queste 
linee essaminate. Io così dico in questa 
circonscrizione molto doversi osservare ch'ella 
sia di linee sottilissime fatta, quasi tali che 
fuggano essere vedute, in quali solea sé Appelles 
pittore essercitare e contendere con Protogene; 
però che la circonscrizione è non altro che 
disegnamento dell'orlo, quale ove sia fatto con 
linea troppo apparente, non dimostrerà ivi essere 
margine di superficie ma fessura, e io desiderrei 
nulla proseguirsi circonscrivendo che solo 
l'andare dell'orlo; in qual cosa così affermo 
debbano molto essercitarsi. Niuna composizione e 
niuno ricevere di lumi si può lodare ove non sia 
buona circonscrizione aggiunta; e non raro pur si 
vede solo una buona circonscrizione, cioè uno 
buono disegno per sé essere gratissimo. Qui 
adunque si dia principale opera, a quale, se bene 
vorremo tenerla, nulla si può trovare, quanto io 
estimo, più acommodata cosa altra che quel velo, 
quale io tra i miei amici soglio appellare 
intersegazione. Quello sta così. Egli è uno velo 
sottilissimo, tessuto raro, tinto di quale a te 
piace colore, distinto con fili più grossi in 
quanti a te piace paraleli, qual velo pongo tra 
l'occhio e la cosa veduta, tale che la pirramide 
visiva penetra per la rarità del velo. Porgeti 
questo velo certo non picciola commodità: primo, 
che sempre ti ripresenta medesima non mossa 
superficie, dove tu, posti certi termini, subito 
ritruovi la vera cuspide della pirramide, qual 
cosa certo senza intercisione sarebbe difficile; e 
sai quanto sia impossibile bene contraffare cosa 
quale non continovo servi una medesima presenza. 
Di qui pertanto sono più facili a ritrarre le 
cose dipinte che le scolpite. E conosci quanto, 
mutato la distanza e mutato la posizione del 
centro, paia quello che tu vedi molto alterato. 
Adunque il velo ti darà, quanto dissi, non poca 
utilità ove sempre a vederla sarà una medesima 
cosa. L'altra sarà utilità che tu potrai facile 
constituire i termini degli orli e delle 
superficie. Ove in questo paralelo vedrai il 
fronte, in quello e il naso, in un altro le 
guance, in quel di sotto il mento, e così ogni 
cosa distinto ne' suoi luoghi, così tu nella 
tavola o in parete vedi divisa in simili paraleli, 
ogni cosa a punto porrai. Ultimo a te darà il 
velo molto aiuto ad imparare dipignere, quando 
vedrai nel velo cose ritonde e rilevate, per le 
quali cose assai potrai e con giudicio e con 
esperienza provare quanto a te sia il nostro velo 
utilissimo. 

32. Né io qui udirò quelli che dicano poco 
convenirsi al pittore usarsi a queste cose, quali 
bene che portino molto aiuto a bene dipignere, 
pure sono sì fatte che poi senza quelle potrai 
nulla. Non credo io dal pittore si richiegga 
infinita fatica, ma bene s'aspetti pittura quale 
molto paia rilevata e simigliata a chi ella si 
ritrae; qual cosa non intendo io sanza aiuto del 
velo alcuno mai possa. Adunque usino questa 
intercisione, cioè velo, qual dissi. E dove a 
loro piaccia provare l'ingegno suo senza velo, 
pure in prima notino i termini delle cose drento 
da' paraleli del velo, o vero così seguitino 
rimirandole che sempre immaginino una linea a 
traverso ivi da un'altra perpendiculare essere 
segata, ove sia statuito quel termine. Ma perché 
non raro ad i pittori inesperti sono gli orli 
delle superficie non conosciuti, dubbi e incerti, 
come ne' visi degli uomini, ove non discernono che 
mezzo sia tra 'l fronte e le tempie, pertanto 
conviensi loro insegnare in che modo possano 
conoscere. Questo bene ci dimostra la natura. 
Veggiamo nelle piane superficie che ciascuna ci si 
dimostra con sue linee, lumi e ombre; così ancora 
le sperich'e concave superficie veggiamo quasi 
divise in molte superficie quasi quadrate con 
diverse macchie di lumi e d'ombre. Pertanto 
ciascuna parte, con sua chiarità divisa da quella 
che sia oscura, si vuole avere per più 
superficie. Ma se una medesima superficie 
cominciando ombrosa a poco a poco venendo in 
chiaro continua, allora quello che fra loro sia il 
mezzo si noti con una sottilissima linea, acciò 
che ivi sia la ragione del colorire men dubbia. 

33. Resta da dire della circonscrizione cosa quale 
non poco apartiene alla composizione. Per questo 
si conviene sapere che sia in pittura 
composizione. Dico composizione essere quella 
ragione di dipignere, per la quale le parti si 
compongono nella opera dipinta. Grandissima opera 
del pittore sarà l'istoria: parte della istoria 
sono i corpi: parte de' corpi sono i membri: parte 
de' membri sono le superficie. E dove la 
circonscrizione non altro sia che certa ragione di 
segnare l'orlo delle superficie, poi che delle 
superficie alcuna si truova picciola come quella 
degli animali, alcuna si truova grande come quella 
degli edifici e de' colossi, delle picciole 
superficie bastino i precetti sino a qui detti, 
quali dimostrano quanto s'apprendano col velo. 
Alle superficie maggiori ci convien trovare nuove 
ragioni. Ma dobbiamo ricordarci di quanto di sopra 
ne' dirozzamenti dicemmo delle superficie, de' 
razzi, della pirramide e della intersegazione, 
ancora e de' paraleli del pavimento, e del 
centrico punto e linea. Nel pavimento scritto con 
sue linee e paraleli sono da edificare muri e 
simili superficie quali appellammo giacenti. Qui 
adunque dirò brevissimo quello che io faccio. 
Principio, comincio dai fondamenti. Pongo la 
larghezza e la lunghezza de' muri ne' suoi 
paraleli, in quale descrizione seguo la natura, in 
qual veggo che di niuno quadrato corpo, quale 
abbia retti angoli, ad uno tratto posso vedere 
d'intorno più che due facce congiunte. Così io 
questo osservo descrivendo i fondamenti dei 
pareti; e sempre in prima comincio dalle più 
prossimane superficie, massime da quelle quali 
equalmente sieno distanti dalla intersegazione. 
Queste adunque metto inanzi l'altre, descrivendo 
loro latitudine e longitudine in quelli paraleli 
del pavimento, in modo che quante io voglia 
occupare braccia, tanto prendo paraleli. E a 
ritrovare il mezzo di ciascuno paralelo truovo 
dove l'uno e l'altro diamitro si sega insieme, e 
così quanto voglio i fondamenti descrivo. Poi 
l'altezza seguo con ordine non difficilissimo. 
Conosco l'altezza del parete in sé tenere questa 
proporzione, che quanto sia dal luogo onde essa 
nasce sul pavimento per sino alla centrica linea, 
con quella medesima in su crescere. Onde se vorrai 
questa quantità dal pavimento persino alla 
centrica linea essere l'altezza d'uno uomo, 
saranno adunque queste braccia tre. Tu adunque 
volendo il parete tuo essere braccia dodici, tre 
volte tanto andrai su in alto quanto sia dalla 
centrica linea persino a quel luogo del pavimento. 
Con queste ragioni così possiamo disegnare tutte 
le superficie quali abbiano angolo. 

34. Restaci a dire in che modo si disegnino le 
circulari. Tragonsi le circulari delle angulari; e 
questo fo io così. Fo in sullo spazzo uno 
quadrangolo con angoli retti, e divido i lati di 
questo quadrangolo in parte simili a quelle parti 
in quale divisi la linea iacente nel primo 
quadrangolo della pittura; e qui da ciascuno punto 
al suo oposito punto tiro linee, e così rimane lo 
spazzo diviso in molti piccioli quadrangoli. Quivi 
io scrivo uno cerchio quanto il voglio grande, 
così che le linee de' piccioli quadrati e la 
linea del circolo insieme l'una con l'altra si 
tagli, e noto tutti i punti di questi tagliamenti, 
quali luoghi segno ne' paraleli del pavimento 
nella mia pittura. Ma perché sarebbe fatica 
estrema e quasi infinita con nuovi minori paraleli 
dividere il cerchio in molti luoghi, e così con 
molto numero di punti seguire continovando il 
circolo, per questo, quando io arò notato otto o 
più tagliamenti, segno con ingegno il mio circulo 
nella pittura guidando la linea da termine a 
termine. Forse sarebbe più brieve via corlo 
all'ombra? Certo sì, dove il corpo quale facesse 
ombra fusse in mezzo posto con sua ragione in suo 
luogo. Dicemmo adunque in che modo coll'aiuto de' 
paraleli le superficie grandi acantonate e tonde 
si disegnino. Finita adunque la circunscrizione, 
cioè il modo del disegnare, restaci a dire della 
composizione. Convienci repetere che sia 
composizione. 

35. Composizione è quella ragione di dipignere 
con la quale le parti delle cose vedute si pongono 
insieme in pittura. Grandissima opera del pittore 
non uno collosso, ma istoria. Maggiore loda 
d'ingegno rende l'istoria che qual sia collosso. 
Parte della istoria sono i corpi, parte de' corpi 
i membri, parte de' membri la superficie. Le prime 
adunque parti del dipignere sono le superficie. 
Nasce della composizione delle superficie quella 
grazia ne' corpi quale dicono bellezza. Vedesi uno 
viso, il quale abbia sue superficie chi grandi e 
chi piccole, quivi ben rilevate e qui ben drento 
riposto, simile al viso delle vecchierelle, questo 
essere in aspetto bruttissimo. Ma quelli visi 
s'aranno le superficie giunte in modo che piglino 
ombre e lumi ameni e suavi, né abbino asperitate 
alcuna di rilevati canti, certo diremo questi 
essere formosi e dilicati visi. Adunque in questa 
composizione di superficie molto si cerca la 
grazia e bellezza delle cose quale, a chi voglia 
seguirla, pare a me niuna più atta e più certa 
via che di torla dalla natura, ponendo mente in 
che modo la natura, maravigliosa artefice delle 
cose, bene abbia in be' corpi composte le 
superficie. A quale imitarla, si conviene molto 
avervi continovo pensieri e cura, insieme e molto 
dilettarsi del nostro, qual di sopra dicemmo, 
velo. E quando vogliamo mettere in opera quanto 
aremo compreso dalla natura, prima sempre aremo 
notato i termini dove tiriamo ad uno certo luogo 
nostre linee. 

36. Sino a qui detto della composizione delle 
superficie. Seguita de' membri. Conviensi in prima 
dare opera che tutti i membri bene convengano. 
Converranno quando e di grandezza e d'offizio e di 
spezie e di colore e d'altre simili cose 
corrisponderanno ad una bellezza: ché se fusse in 
una dipintura il capo grandissimo e il petto 
piccolo, la mano ampia e il piè enfiato, il corpo 
gonfiato, questa composizione certo sarebbe brutta 
a vederla. Adunque conviensi tenere certa ragione 
circa alla grandezza de' membri, in quale 
commensurazione gioverà prima allogare ciascuno 
osso dell'animale, poi apresso agiungere i suoi 
muscoli, di poi tutto vestirlo di sue carne. Ma 
qui sarà chi mi contraponga quanto di sopra 
dissi, che al pittore nulla s'apartiene delle cose 
quali non vede. Ben ramentano costoro, ma come a 
vestire l'uomo prima si disegna ignudo, poi il 
circondiamo di panni, così dipignendo il nudo, 
prima pogniamo sue ossa e muscoli, quali poi così 
copriamo con sue carni che non sia difficile 
intendere ove sotto sia ciascuno moscolo. E poi 
che la natura ci ha porto in mezzo le misure, ove 
si truova non poca utilità a riconoscerle dalla 
natura, ivi adunque piglino gli studiosi pittori 
questa fatica, per tanto tenere a mente quello che 
piglino dalla natura, quanto a riconoscerle aranno 
posto suo studio e opera. Una cosa ramento, che a 
bene misurare uno animante si pigli uno quale che 
suo membro col quale gli altri si misurino. 
Vitruvio architetto misurava la lunghezza dell'omo 
coi piedi. A me pare cosa più degna l'altre 
membra si riferiscano al capo, benché ho posto 
mente quasi comune in tutti gli uomini che il 
piede tanto è lungo quanto dal mento al cocuzzolo 
del capo. 

37. Così adunque, preso uno membro, si accommodi 
ogni altro membro in modo che niuno di loro sia 
non conveniente agli altri in lunghezza e in 
larghezza. Poi si provegga che ciascuno membro 
segua, a quello che ivi si fa, al suo officio. Sta 
bene a chi corre non meno gittare le mani che i 
piedi; ma voglio un filosafo, mentre che favella, 
dimostri molto più modestia che arte di 
schermire. Lodasi una storia in Roma nella quale 
Meleagro morto, portato, aggrava quelli che 
portano il peso, e in sé pare in ogni suo membro 
ben morto ogni cosa pende, mani, dito e capo; ogni 
cosa cade languido; ciò che ve si dà ad 
espriemere uno corpo morto, qual cosa certo è 
difficilissima, però che in uno corpo chi saprà 
fingere ciascuno membro ozioso, sarà ottimo 
artefice. Così adunque in ogni pittura si osservi 
che ciascuno membro faccia il suo officio, che 
niuno per minimo articolo che sia, resti ozioso. E 
sieno le membra de' morti sino all'unghie morte. 
Dei vivi sia ogni minima parte viva. Dicesi vivere 
il corpo quando a sua posta abbia certo movimento: 
dicesi morte dove i membri non più possono 
portare gli offici della vita, cioè movimento e 
sentimento. Adunque il pittore, volendo espriemere 
nelle cose vita, farà ogni sua parte in moto; ma 
in ciascuno moto terrà venustà e grazia. Sono 
gratissimi i movimenti e ben vivaci quelli e' 
quali si muovano in alto verso l'aere. Dicemmo 
ancora alla composizione de' membri doversi certa 
spezie: e sarebbe cosa assurda se le mani di Elena 
o di Efigenia fussero vecchizze e zotiche, o se in 
Nestor fusse il petto tenero e il collo dilicato, 
o se a Ganimede fusse la fronte crespa o le coscie 
d'un facchino, o se a Milone, fra gli altri 
gagliardissimo, fusseno i fianchi magrolini e 
sottiluzzi. E ancora in quella figura, in quale 
fusse il viso fresco e lattoso, sarebbe sozzo 
soggiungervi le braccia e le mani secche per 
magrezza. Così chi dipignesse Acamenide, trovato 
da Enea in su quell'isola con quella faccia quale 
Virgilio il descrive, non seguendo gli altri 
membri a tanta tisichezza, sarebbe pittore da 
farsene beffe. Pertanto così conviene tutte le 
membra condicano ad una spezie. E ancora voglio le 
membra corrispondano ad uno colore, però che a 
chi avesse il viso rosato, candido e venusto, a 
costui poco s'affarebbe il petto e l'altre membra 
brutte e sucide. 

38. Adunque nella composizione de' membri dobbiamo 
seguire quanto dissi della grandezza, officio, 
spezie e colori. Poi apresso ogni cosa seguiti ad 
una dignità. Sarebbe cosa non conveniente vestire 
Venere o Minerva con uno capperone da saccomanno: 
simile sarebbe vestire Marte o Giove con una vesta 
di femmina. Curavano gli antiqui dipintori, 
dipignendo Castor e Poluce, fare che paressero 
fratelli, ma nell'uno apparesse natura pugnace, 
nell'altro agilità. Facevano ancora che a Vulcano 
sotto la vesta parea il suo vizio di zopicare, 
tanto era in loro studio espriemere officio, 
spezie e dignità a qualunque cosa dipignessero. 

39. Seguita la composizione de' corpi, nella quale 
ogni lode e ingegno del pittore consiste. Alla 
quale composizione certe cose dette nella 
composizione de' membri qui s'apartengono. 
Conviensi che i corpi insieme si confacciano in 
istoria con grandezza e con adoperarsi. Chi 
dipignesse centauri far briga apresso la cena, 
sarebbe cosa innetta in tanto tumulto che alcuno 
carico di vino stesse adormentato. E sarebbe vizio 
se in pari distanza l'uno fusse più che l'altro 
maggiore, o se ivi fussero e' cani equali ai 
cavalli, overo se, quello che spesse volte veggo, 
ivi fusse uomo alcuno nello edificio quasi come in 
uno scrigno inchiuso, dove apena sedendo vi si 
assetti. Adunque tutti i corpi per grandezza e suo 
officio s'aconfaranno a quello che ivi nella 
storia si facci. 

40. Sarà la storia, qual tu possa lodare e 
maravigliare, tale che con sue piacevolezze si 
porgerà sì ornata e grata, che ella terrà con 
diletto e movimento d'animo qualunque dotto o 
indotto la miri. Quello che prima dà voluttà 
nella istoria viene dalla copia e varietà delle 
cose. Come ne' cibi e nella musica sempre la 
novità e abondanza tanto piace quanto sia 
differente dalle cose antique e consuete, così 
l'animo si diletta d'ogni copia e varietà. Per 
questo in pittura la copia e varietà piace. Dirò 
io quella istoria essere copiosissima in quale a' 
suo luoghi sieno permisti vecchi, giovani, 
fanciulli, donne, fanciulle, fanciullini, polli, 
catellini, uccellini, cavalli, pecore, edifici, 
province, e tutte simili cose: e loderò io 
qualunque copia quale s'apartenga a quella 
istoria. E interviene, dove chi guarda soprasta 
rimirando tutte le cose, ivi la copia del pittore 
acquisti molta grazia. Ma vorrei io questa copia 
essere ornata di certa varietà, ancora moderata e 
grave di dignità e verecundia. Biasimo io quelli 
pittori quali, dove vogliono parere copiosi nulla 
lassando vacuo, ivi non composizione, ma dissoluta 
confusione disseminano; pertanto non pare la 
storia facci qualche cosa degna, ma sia in tumulto 
aviluppata. E forse chi molto cercherà dignità 
in sua storia, a costui piacerà la solitudine. 
Suole ad i prencipi la carestia delle parole 
tenere maestà, dove fanno intendere suoi 
precetti. Così in istoria uno certo competente 
numero di corpi rende non poca dignità. 
Dispiacemi la solitudine in istoria, pure né 
però laudo copia alcuna quale sia sanza dignità. 
Ma in ogni storia la varietà sempre fu ioconda, e 
in prima sempre fu grata quella pittura in quale 
sieno i corpi con suoi posari molto dissimili. Ivi 
adunque stieno alcuni ritti e mostrino tutta la 
faccia, con le mani in alto e con le dita liete, 
fermi in su un piè. Agli altri sia il viso 
contrario e le braccia remisse, coi piedi agiunti. 
E così a ciascuno sia suo atto e flessione di 
membra: altri segga, altri si posi su un 
ginocchio, altri giacciano. E se così ivi sia 
licito, sievi alcuno ignudo, e alcuni parte nudi e 
parte vestiti, ma sempre si serva alla vergogna e 
alla pudicizia. Le parti brutte a vedere del 
corpo, e l'altre simili quali porgono poca grazia, 
si cuoprano col panno, con qualche fronde o con la 
mano. Dipignevano gli antiqui l'immagine 
d'Antigono solo da quella parte del viso ove non 
era mancamento dell'occhio. E dicono che a Pericle 
era suo capo lungo e brutto, e per questo dai 
pittori e dagli scultori, non come gli altri era 
col capo nudo, ma col capo armato ritratto. E dice 
Plutarco gli antiqui pittori, dipignendo i re, se 
in loro era qualche vizio, non volerlo però 
essere non notato, ma quanto potevano, servando la 
similitudine, lo emendavano. Così adunque 
desidero in ogni storia servarsi quanto dissi 
modestia e verecundia, e così sforzarsi che in 
niuno sia un medesimo gesto o posamento che 
nell'altro. 

41. Poi moverà l'istoria l'animo quando gli 
uomini ivi dipinti molto porgeranno suo propio 
movimento d'animo. Interviene da natura, quale 
nulla più che lei si truova rapace di cose a sé 
simile, che piagniamo con chi piange, e ridiamo 
con chi ride, e doglianci con chi si duole. Ma 
questi movimenti d'animo si conoscono dai 
movimenti del corpo. E veggiamo quanto uno 
atristito, perché la cura estrigne e il pensiero 
l'assedia, stanno con sue forze e sentimenti quasi 
balordi, tenendo sé stessi lenti e pigri in sue 
membra palide e malsostenute. Vedrai a chi sia 
malinconico il fronte premuto, la cervice 
languida, al tutto ogni suo membro quasi stracco e 
negletto cade. Vero, a chi sia irato, perché 
l'ira incita l'animo, però gonfia di stizza negli 
occhi e nel viso, e incendesi di colore, e ogni 
suo membro, quanto il furore, tanto ardito si 
getta. Agli uomini lieti e gioiosi sono i 
movimenti liberi e con certe inflessioni grati. 
Dicono che Aristide tebano equale ad Appelle molto 
conoscea questi movimenti, quali certo e noi 
conosceremo quando a conoscerli porremo studio e 
diligenza. 

42. Così adunque conviene sieno ai pittori 
notissimi tutti i movimenti del corpo, quali bene 
impareranno dalla natura, bene che sia cosa 
difficile imitare i molti movimenti dello animo. E 
chi mai credesse, se non provando, tanto essere 
difficile, volendo dipignere uno viso che rida, 
schifare di non lo fare piuttosto piangioso che 
lieto? E ancora chi mai potesse senza grandissimo 
studio espriemere visi nei quale la bocca, il 
mento, gli occhi, le guance, il fronte, i cigli, 
tutti ad uno ridere o piangere convengono? Per 
questo molto conviensi impararli dalla natura, e 
sempre seguire cose molto pronte e quali lassino 
da pensare a chi le guarda molto più che egli non 
vede. Ma che noi racontiamo alcune cose di questi 
movimenti, quali parte fabbricammo con nostro 
ingegno, parte imparammo dalla natura. Parmi in 
prima tutti e' corpi a quello si debbano muovere a 
che sia ordinata la storia. E piacemi sia nella 
storia chi ammonisca e insegni a noi quello che 
ivi si facci, o chiami con la mano a vedere, o con 
viso cruccioso e con gli occhi turbati minacci che 
niuno verso loro vada, o dimostri qualche pericolo 
o cosa ivi maravigliosa, o te inviti a piagnere 
con loro insieme o a ridere. E così qualunque 
cosa fra loro o teco facciano i dipinti, tutto 
apartenga a ornare o a insegnarti la storia. 
Lodasi Timantes di Cipri in quella tavola in quale 
egli vinse Colocentrio, che nella imolazione di 
Efigenia, avendo finto Calcante mesto, Ulisse più 
mesto, e in Menelao poi avesse consunto ogni suo 
arte a molto mostrarlo adolorato, non avendo in 
che modo mostrare la tristezza del padre, a lui 
avolse uno panno al capo, e così lassò si 
pensasse qual non si vedea suo acerbissimo merore. 
Lodasi la nave dipinta a Roma, in quale el nostro 
toscano dipintore Giotto pose undici discepoli 
tutti commossi da paura vedendo uno de' suoi 
compagni passeggiare sopra l'acqua, ché ivi 
espresse ciascuno con suo viso e gesto porgere suo 
certo indizio d'animo turbato, tale che in 
ciascuno erano suoi diversi movimenti e stati. Ma 
piacemi brevissimo passare tutto questo luogo de' 
movimenti. 

43. Sono alcuni movimenti d'animo detti affezione, 
come ira, dolore, gaudio e timore, desiderio e 
simili. Altri sono movimenti de' corpi. Muovonsi i 
corpi in più modi, crescendo, discrescendo, 
infermandosi, guarendo e mutandosi da luogo a 
luogo. Ma noi dipintori, i quali vogliamo coi 
movimenti delle membra mostrare i movimenti 
dell'animo, solo riferiamo di quel movimento si fa 
mutando el luogo. Qualunque cosa si muove da luogo 
può fare sette vie: in su, uno; in giù, l'altro; 
in destra, il terzo; in sinistra, il quarto; colà 
lunge movendosi di qui, o di là venendo in qua; 
il settimo, andando attorno. Questi adunque tutti 
movimenti desidero io essere in pittura. Sianvi 
corpi alcuni quali si porgano verso noi, alcuni si 
porgano in qua verso e in là, e d'uno medesimo 
alcune parti si dimostrino a chi guarda, alcune si 
retriano, alcune stieno alte, e alcune basse. Ma 
perché talora in questi movimenti si truova chi 
passa ogni ragione, mi piace qui de' posari e de' 
movimenti raccontare alcune cose quali ho raccolte 
dalla natura, onde bene intenderemo con che 
moderazione si debbano usare. Posi mente come 
l'uomo in ogni suo posare sottostatuisca tutto il 
corpo a sostenere il capo, membro fra gli altri 
gravissimo, e posandosi in uno piè sempre ferma 
il piè perpendiculare sotto il capo quasi come 
base d'una colonna, e quasi sempre di chi stia 
diritto il viso si porge dove si dirizzi il piè. 
I movimenti del capo veggo quasi sempre essere 
tale che sotto a sé hanno qualche parte del corpo 
a sostenerlo, tanto è grande peso quello del 
capo; overo certo in contraria parte quasi come 
stile d'una bilancia distende uno membro quale 
corrisponda al peso del capo. E veggiamo che chi 
sul braccio disteso sostiene uno peso fermando il 
piè quasi come ago di bilancia, tutta l'altra 
parte del corpo si contraponga a contrapesare il 
peso. Parmi ancora che, alzando il capo, niuno 
più porga la faccia in alto se non quanto vegga 
in mezzo il cielo, né in lato alcuno più si 
volge il viso se non quanto il mento tocchi la 
spalla; in quella parte del corpo ove ti cigni, 
quasi mai tanto ti torci che la punta della spalla 
sia perpendiculare sopra il bellico. I movimenti 
delle gambe e delle braccia sono molto liberi, ma 
non vorrei io coprissero alcuna degna e onesta 
parte del corpo. E veggo dalla natura quasi mai le 
mani levarsi sopra il capo, né le gomita sopra la 
spalla, né sopra il ginocchio il piede, né tra 
uno piè ad un altro essere più spazio che d'uno 
solo piede. E posi mente distendendo in alto una 
mano, che persino al piede tutta quella parte del 
corpo la sussegua tale che il calcagno medesimo 
del piè si leva dal pavimento. 

44. Simile molte cose uno diligente artefice da 
sé a sé noterà; e forse quali dissi cose tanto 
sono in pronto che paiono superflue recitare. Ma 
perché veggio non pochi in quelle errare, parsemi 
da non tacerle. Truovasi chi esprimendo movimenti 
troppo arditi, e in una medesima figura facendo 
che ad un tratto si vede il petto e le reni, cosa 
impossibile e non condicente, credono essere 
lodati, perché odono quelle immagini molto parer 
vive quali molto gettino ogni suo membro, e per 
questo in loro figure fanno parerle schermidori e 
istrioni senza alcuna degnità di pittura, onde 
non solo sono senza grazia e dolcezza, ma più 
ancora mostrano l'ingegno dell'artefice troppo 
fervente e furioso. E conviensi alla pittura avere 
movimenti soavi e grati, convenienti a quello ivi 
si facci. Siano alle vergini movimenti e posari 
ariosi, pieni di semplicità, in quali piuttosto 
sia dolcezza di quiete che gagliardia, bene che ad 
Omero, quale seguitò Zeosis, piacque la forma 
fatticcia persino in le femine. Siano i movimenti 
ai garzonetti leggieri, iocondi, con una certa 
demostrazione di grande animo e buone forze. Sia 
nell'uomo movimenti con più fermezza ornati con 
belli posari e artificiosi. Sia ad i vecchi loro 
movimenti e posari stracchi: non solo in su due 
piè, ma ancora si sostenghino sulle mani. E così 
a ciascuno con dignità siano i suoi movimenti del 
corpo ad espriemere qual vuoi movimento d'animo; e 
delle grandissime perturbazione dell'animo, simile 
sieno grandissimi movimenti delle membra. E questa 
ragione dei movimenti comune si osservi in tutti 
gli animanti. Già non si aconfà ad uno bue 
aratore darli que' movimenti quali daresti a 
Bucefalas, gagliardissimo cavallo d'Alessandro. 
Forse facendo Io, quale fu conversa in vacca, 
correre colla coda ritta, rintorcigliata, col 
collo erto, coi piè levati, sarebbe atta pittura. 

45. Basti così avere discorso il movimento degli 
animanti. Ora, poi che ancora le cose non animate 
si muovono in tutti quelli modi quali di sopra 
dicemmo, adunque e di queste diremo. Dilettano nei 
capelli, nei crini, ne' rami, frondi e veste 
vedere qualche movimento. Quanto certo a me piace 
ne' capelli vedere quale io dissi sette movimenti: 
volgansi in uno giro quasi volendo anodarsi, e 
ondeggino in aria simile alle fiamme; parte quasi 
come serpe si tessano fra gli altri, parte 
crescendo in qua e parte in là; così i rami ora 
in alto si torcano, ora in giù, ora in fuori, ora 
in dentro, parte si contorcano come funi. Medesimo 
ancora le pieghe facciano, e nascano le pieghe 
come al tronco dell'albero i suo rami. In questo 
adunque si seguano tutti i movimenti tale che 
parte niuna del panno sia senza vacuo movimento. 
Ma siano, quanto spesso ricordo, i movimenti 
moderati e dolci, più tosto quali porgano grazia 
a chi miri che maraviglia di fatica alcuna. Ma 
dove così vogliamo ad i panni suoi movimenti, 
sendo i panni di natura gravi e continuo cadendo a 
terra, per questo starà bene in la pittura porvi 
la faccia del vento zeffiro o austro che soffi tra 
le nuvole, onde i panni ventoleggino; e quinci 
verrà a quella grazia che i corpi da questa parte 
percossi dal vento, sotto i panni in buona parte 
mostreranno il nudo, dall'altra parte i panni 
gittati dal vento dolce voleranno per aria. E in 
questo ventoleggiare guardi il pittore non 
ispiegare alcuno panno contro il vento; e così 
tutto osservi quanto dicemmo de' movimenti degli 
animali e delle cose non animate. Ancora con 
diligenza séguiti quanto racontammo della 
composizione delle superficie, de' membri e de' 
corpi. 

46. Resta a dire del ricevere de' lumi. Ne' 
dirozzamenti di sopra assai dimostrammo quanto i 
lumi abbiano forza a variare i colori, ché 
insegnammo come istando uno medesimo colore, 
secondo il lume e l'ombra che riceve altera sua 
veduta: e dicemmo che 'l bianco e 'l nero al 
pittore esprimea l'ombra e il chiarore, tutti gli 
altri colori essere al pittore come materia a 
quale aggiugnesse più o meno ombra o lume. 
Adunque lassando l'altre cose, qui solo resta a 
dire in che modo abbia il pittore usare suo bianco 
e nero. Dicono che gli antiqui pittori Polignoto e 
Timante usavano solo colori quattro, e Aglaofon si 
maravigliano si dilettasse dipignere in uno solo 
semplice colore, quasi come fusse poco in quanto 
estimavano grandissimo numero di colori, se quegli 
ottimi dipintori avessero eletti quelli pochi, e 
ad uno copioso artefice credeano convenirsi tutta 
la moltitudine de' colori. Certo affermo che alla 
grazia e lode della pittura la copia e varietà 
de' colori molto giova. Ma voglio così estimino i 
dotti, che tutta la somma industria e arte sta in 
sapere usare il bianco e 'l nero, e in ben sapere 
usare questi due conviensi porre tutto lo studio e 
diligenza. Però che il lume e l'ombra fanno 
parere le cose rilevate, così il bianco e 'l nero 
fa le cose dipinte parere rilevate, e dà quella 
lode quale si dava a Nitia pittore ateniese. 
Dicono che Zeusis, antiquissimo e famosissimo 
dipintore, fu quasi prencipe degli altri in 
conoscere la forza de' lumi e dell'ombre: agli 
altri poco fu data simile loda. Ma io quasi mai 
estimerò mezzano dipintore quello quale non bene 
intenda che forza ogni lume e ombra tenga in ogni 
superficie. Io, coi dotti e non dotti, loderò 
quelli visi quali come scolpiti parranno uscire 
fuori della tavola, e biasimerò quelli visi in 
quali vegga arte niuna altra che solo forse nel 
disegno. Vorrei io un buono disegno ad una buona 
composizione bene essere colorato. Così adunque 
in prima studino circa i lumi e circa all'ombre, e 
pongano mente come quella superficie più che 
l'altra sia chiara in quale feriscano i razzi del 
lume, e come, dove manca la forza del lume, quel 
medesimo colore diventa fusco. E notino che sempre 
contro al lume dall'altra parte corrisponda 
l'ombra, tale che in corpo niuno sarà parte 
alcuna luminata, a cui non sia altra parte diversa 
oscura. Ma quanto ad imitare il chiarore col 
bianco e l'ombra col nero, ammonisco molto abbino 
studio a conoscere distinte superficie, quanto 
ciascuna sia coperta di lume o d'ombra. Questo 
assai da te comprenderai dalla natura; e quando 
bene le conoscerai, ivi con molta avarizia, dove 
bisogni, comincerai a porvi il bianco, e subito 
contrario ove bisogni il nero, però che con 
questo bilanciare il bianco col nero molto si 
scorge quanto le cose si rilievino. E così pure 
con avarizia a poco a poco seguirai acrescendo 
più bianco e più nero quanto basti. E saratti a 
ciò conoscere buono giudice lo specchio, né so 
come le cose ben dipinte molto abbino nello 
specchio grazia: cosa maravigliosa come ogni vizio 
della pittura si manifesti diforme nello specchio. 
Adunque le cose prese dalla natura si emendino 
collo specchio. 

47. Qui vero raccontiamo cose quali imparammo 
dalla natura. Posi mente che alla superficie piana 
in ogni suo luogo sta il colore uniforme; nelle 
superficie cave e sperice piglia il colore 
variazione, però ch'è qui chiaro, ivi oscuro, in 
altro luogo mezzo colore. Questa alterazione de' 
colori inganna gli sciocchi pittori, quali se, 
come dicemmo, bene avessono disegnato gli orli 
delle superficie, sentirebbono facile il porvi i 
lumi. Così farebbono: prima quasi come 
leggerissima rugiada per infino all'orlo 
coprirebbono la superficie di qual bisognasse 
bianco o nero; di poi sopra a questa un'altra, e 
poi un'altra; e così a poco a poco farebbono che 
dove fusse più lume, ivi più bianco da torno, 
mancando il lume, il bianco si perderebbe quasi in 
fummo. E simile contrario farebbero del nero. Ma 
ramentisi mai fare bianca alcuna superficie tanto 
che ancora non possa farla vie più bianca. Se 
bene vestissi di panni candidissimi, convienti 
fermare molto più giù che l'ultima bianchezza. 
Truova il pittore cosa niuna altro che 'l bianco 
con quale dimostri l'ultimo lustro d'una 
forbitissima spada, e solo il nero a dimostrare 
l'ultime tenebre della notte. E vedesi forza in 
ben comporre bianco presso a nero, che vasi per 
questo paiano d'argento, d'oro e di vetro, e 
paiono dipinti risplendere. Per questo molto si 
biasimi ciascuno pittore il quale senza molto modo 
usi bianco o nero. Piacerebbemi apresso de' 
pittori il bianco si vendesse più che le 
preziosissime gemme caro. Sarebbe certo utile il 
bianco e nero si facesse di quelle grossissime 
perle quale Cleopatra distruggeva in aceto, ché 
ne sarebbono quanto debbono avari e massai, e 
sarebbero loro opere più al vero dolci e vezzose. 
Né si può dire quanto di questi si convenga 
masserizia al dipintore. E se pure in distribuirli 
peccano, meno si riprenda chi adoperi molto nero, 
che chi non bene distende il bianco. Di dì in dì 
fa la natura che ti viene in odio le cose orride e 
oscure; e quanto più facendo impari, tanto più 
la mano si fa dilicata a vezzosa grazia. Certo da 
natura amiamo le cose aperte e chiare. Adunque 
più si chiuda la via quale più stia facile a 
peccare. 

48. Detto del bianco e nero, diremo degli altri 
colori, non come Vitruvio architetto in che luogo 
nasca ciascuno ottimo e ben provato colore; ma 
diremo in che modo i colori ben triti s'adoperino 
in pittura. Dicono che Eufranor, antiquissimo 
dipintore, scrisse non so che de' colori: non si 
truova oggi. Noi vero, i quali, se mai da altri fu 
scritta, abbiamo cavata quest'arte di sotterra, o 
se non mai fu scritta, l'abbiamo tratta di cielo, 
seguiamo quanto sino a qui facemmo con nostro 
ingegno. Vorrei nella pittura si vedessero tutti i 
generi e ciascuna sua spezie con molto diletto e 
grazia a rimirarla. Sarà ivi grazia quando l'uno 
colore apresso, molto sarà dall'altro differente; 
che se dipignerai Diana guidi il coro, sia a 
questa ninfa panni verdi, a quella bianchi, 
all'altra rosati, all'altra crocei, e così a 
ciascuna diversi colori, tale che sempre i chiari 
sieno presso ad altri diversi colori oscuri. Sarà 
per questa comparazione ivi la bellezza de' colori 
più chiara e più leggiadra. E truovasi certa 
amicizia de' colori, che l'uno giunto con l'altro 
li porge dignità e grazia. Il colore rosato 
presso al verde e al cilestro si danno insieme 
onore e vista. Il colore bianco non solo appresso 
il cenericcio e appresso il croceo, ma quasi 
presso a tutti posto, porge letizia. I colori 
oscuri stanno fra i chiari non sanza alcuna 
dignità, e così i chiari bene s'avolgano fra gli 
oscuri. Così adunque, quanto dissi, il pittore 
disporrà suo colori. 

49 Truovasi chi adopera molto in sue storie oro, 
che stima porga maestà. Non lo lodo. E benché 
dipignesse quella Didone di Virgilio, a cui era la 
faretra d'oro, i capelli aurei nodati in oro, e la 
veste purpurea cinta pur d'oro, i freni al cavallo 
e ogni cosa d'oro, non però ivi vorrei punto 
adoperassi oro, però che nei colori imitando i 
razzi dell'oro sta più ammirazione e lode 
all'artefice. E ancora veggiamo in una piana 
tavola alcune superficie ove sia l'oro, quando 
deono essere oscure risplendere, e quando deono 
essere chiare parere nere. Dico bene che gli altri 
fabrili ornamenti giunti alla pittura, qual sono 
colunne scolpite, base, capitelli e frontispici, 
non li biasimerò se ben fussero d'oro purissimo e 
massiccio. Anzi più una ben perfetta storia 
merita ornamenti di gemme preziosissime. 

50. Sino a qui dicemmo brevissime di tre parti 
della pittura. Dicemmo della circonscrizione delle 
minori e maggiori superficie. Dicemmo della 
composizione delle superficie, membri e corpi. 
Dicemmo de' colori quanto all'uso del pittore 
estimammo s'apartenesse. Adunque così esponemmo 
tutta la pittura, quale dicemmo stava in queste 
tre cose: circonscrizione, composizione e ricevere 
di lumi. 

LIBRO TERZO 

51. Ma poi che ancora altre utili cose restano a 
fare uno pittore tale che possa seguire intera 
lode, parmi in questi commentari da non lassarlo. 
Direnne molto brevissimo. 

52. Dico l'officio del pittore essere così 
descrivere con linee e tignere con colori in qual 
sia datoli tavola o parete simile vedute 
superficie di qualunque corpo, che quelle ad una 
certa distanza e ad una certa posizione di centro 
paiano rilevate e molto simili avere i corpi; la 
fine della pittura, rendere grazia e benivolenza e 
lode allo artefice molto più che ricchezze. E 
seguiranno questo i pittori ove la loro pittura 
terrà gli occhi e l'animo di chi la miri; qual 
cosa come possa farlo dicemmo di sopra dove 
trattammo della composizione e del ricevere de 
lumi. Ma piacerammi sia il pittore, per bene 
potere tenere tutte queste cose, uomo buono e 
dotto in buone lettere. E sa ciascuno quanto la 
bontà dell'uomo molto più vaglia che ogni 
industria o arte ad acquistarsi benivolenza da' 
cittadini, e niuno dubita la benivolenza di molti 
molto all'artefice giovare a lode insieme e al 
guadagno. E interviene spesso che i ricchi, mossi 
più da benivolenza che da maravigliarsi d'altrui 
arte, prima danno guadagno a costui modesto e 
buono, lassando adrieto quell'altro pittore forse 
migliore in arte ma non sì buono in costumi. 
Adunque conviensi all'artefice molto porgersi 
costumato, massime da umanità e facilità, e 
così arà benivolenza, fermo aiuto contro la 
povertà, e guadagni, ottimo aiuto a bene imparare 
sua arte. 

53. Piacemi il pittore sia dotto, in quanto e' 
possa, in tutte l'arti liberali; ma in prima 
desidero sappi geometria. Piacemi la sentenza di 
Panfilo, antiquo e nobilissimo pittore, dal quale 
i giovani nobili cominciarono ad imparare 
dipignere. Stimava niuno pittore potere bene 
dipignere se non sapea molta geometria. I nostri 
dirozzamenti, dai quali si esprieme tutta la 
perfetta, assoluta arte di dipignere, saranno 
intesi facile dal geometra. Ma chi sia ignorante 
in geometria, né intenderà quelle né alcuna 
altra ragione di dipignere. Pertanto affermo sia 
necessario al pittore imprendere geometria. E 
farassi per loro dilettarsi de' poeti e degli 
oratori. Questi hanno molti ornamenti comuni col 
pittore; e copiosi di notizia di molte cose, molto 
gioveranno a bello componere l'istoria, di cui 
ogni laude consiste in la invenzione, quale suole 
avere questa forza, quanto vediamo, che sola senza 
pittura per sé la bella invenzione sta grata. 
Lodasi leggendo quella discrezione della Calunnia, 
quale Luciano racconta dipinta da Appelle. Parmi 
cosa non aliena dal nostro proposito qui narrarla, 
per ammonire i pittori in che cose circa alla 
invenzione loro convenga essere vigilanti. Era 
quella pittura uno uomo con sue orecchie molte 
grandissime, apresso del quale, una di qua e una 
di là, stavano due femmine: l'una si chiamava 
Ignoranza, l'altra si chiamava Sospezione. Più in 
là veniva la Calunnia. Questa era una femmina a 
vederla bellissima, ma parea nel viso troppo 
astuta. Tenea nella sua destra mano una face 
incesa; con l'altra mano trainava, preso pe' 
capelli, uno garzonetto, il quale stendea suo mani 
alte al cielo. Ed eravi uno uomo palido, brutto, 
tutto lordo, con aspetto iniquo, quale potresti 
assimigliare a chi ne' campi dell'armi con lunga 
fatica fusse magrito e riarso: costui era guida 
della Calunnia, e chiamavasi Livore. Ed erano due 
altre femmine compagne alla Calunnia, quali a lei 
aconciavano suoi ornamenti e panni: chiamasi l'una 
Insidie e l'altra Fraude. Drieto a queste era la 
Penitenza, femmina vestita di veste funerali, 
quale sé stessa tutta stracciava. Dietro seguiva 
una fanciulletta vergognosa e pudica, chiamata 
Verità. Quale istoria se mentre che si recita 
piace, pensa quanto essa avesse grazia e amenità 
a vederla dipinta di mano d'Appelle. 

54. Piacerebbe ancora vedere quelle tre sorelle a 
quali Esiodo pose nome Egle, Eufronesis e Talia, 
quali si dipignevano prese fra loro l'una l'altra 
per mano ridendo, con la vesta scinta e ben monda; 
per quali volea s'intendesse la liberalità, ché 
una di queste sorelle dà, l'altra riceve, la 
terza rende il benificio; quali gradi debbano in 
ogni perfetta liberalità essere. Adunque si vede 
quanta lode porgano simile invenzioni 
all'artefice. Pertanto consiglio ciascuno pittore 
molto si faccia famigliare ad i poeti, retorici e 
agli altri simili dotti di lettere, già che 
costoro doneranno nuove invenzioni, o certo 
aiuteranno a bello componere sua storia, per quali 
certo acquisteranno in sua pittura molte lode e 
nome. Fidias, più che gli altri pittori famoso, 
confessava avere imparato da Omero poeta dipignere 
Iove con molta divina maestà. Così noi, studiosi 
d'imparare più che di guadagno, dai nostri poeti 
impareremo più e più cose utili alla pittura. 

55. Ma non raro avviene che gli studiosi e cupidi 
d'imparare, non meno si straccano ove non sanno 
imparare, che dove l'incresce la fatica. Per 
questo diremo in che modo si diventi in questa 
arte dotto. Niuno dubiti capo e principio di 
questa arte, e così ogni suo grado a diventare 
maestro, doversi prendere dalla natura. Il 
perficere l'arte si troverà con diligenza, 
assiduitate e studio. Voglio che i giovani, quali 
ora nuovi si danno a dipignere, così facciano 
quanto veggo di chi impara a scrivere. Questi in 
prima separato insegnano tutte le forme delle 
lettere, quali gli antiqui chiamano elementi; poi 
insegnano le silabe; poi apresso insegnano 
componere tutte le dizioni. Con questa ragione 
ancora seguitino i nostri a dipignere. In prima 
imparino ben disegnare gli orli delle superficie, 
e qui se essercitino quasi come ne' primi elementi 
della pittura; poi imparino giugnere insieme le 
superficie; poi imparino ciascuna forma distinta 
di ciascuno membro, e mandino a mente qualunque 
possa essere differenza in ciascuno membro. E sono 
le differenze de' membri non poche e molto chiare. 
Vedrai a chi sarà il naso rilevato e gobbo; altri 
aranno le narici scimmie o arovesciate aperte; 
altri porgerà i labri pendenti; alcuni altri 
aranno ornamento di labrolini magruzzi. E così 
essamini il pittore qualunque cosa a ciascuno 
membro essendo più o meno, il facci differente. E 
noti ancora quanto veggiamo, che i nostri membri 
fanciulleschi sono ritondi, quasi fatti a tornio, 
e dilicati; nella età più provetta sono aspri e 
canteruti. Così tutte queste cose lo studioso 
pittore conoscerà dalla natura, e con sé stessi 
molto assiduo le essaminerà in che modo ciascuna 
stia, e continuo starà in questa investigazione e 
opera desto con suo occhi e mente. Porrà mente il 
grembo a chi siede; porrà mente quanto dolce le 
gambe a chi segga sieno pendenti; noterà di chi 
stia dritto tutto il corpo, né sarà ivi parte 
alcuna della quale non sappi suo officio e sua 
misura. E di tutte le parti li piacerà non solo 
renderne similitudine, ma più aggiugnervi 
bellezza, però che nella pittura la vaghezza non 
meno è grata che richiesta. A Demetrio, antiquo 
pittore, mancò ad acquistare l'ultima lode che fu 
curioso di fare cose assimigliate al naturale 
molto più che vaghe. Per questo gioverà pigliare 
da tutti i belli corpi ciascuna lodata parte. E 
sempre ad imparare molta vaghezza si contenda con 
istudio e con industria. Qual cosa bene che sia 
difficile, perché nonne in uno corpo solo si 
truova compiute bellezze, ma sono disperse e rare 
in più corpi, pure si debba ad investigarla e 
impararla porvi ogni fatica. Interverrà come a 
chi s'ausi volgere e prendere cose maggiori, che 
facile costui potrà le minori: né truovasi cosa 
alcuna tanto difficile quale lo studio e 
assiduità non vinca. 

56. Ma per non perdere studio e fatica si vuole 
fuggire quella consuetudine d'alcuni sciocchi, i 
quali presuntuosi di suo ingegno, senza avere 
essemplo alcuno dalla natura quale con occhi o 
mente seguano, studiano da sé a sé acquistare 
lode di dipignere. Questi non imparano dipignere 
bene, ma assuefanno sé a' suoi errori. Fugge 
gl'ingegni non periti quella idea delle bellezze, 
quale i bene essercitatissimi appena discernono. 
Zeusis, prestantissimo e fra gli altri 
essercitatissimo pittore, per fare una tavola qual 
pubblico pose nel tempio di Lucina appresso de' 
Crotoniati, non fidandosi pazzamente, quanto oggi 
ciascuno pittore, del suo ingegno, ma perché 
pensava non potere in uno solo corpo trovare 
quante bellezze egli ricercava, perché dalla 
natura non erano ad uno solo date, pertanto di 
tutta la gioventù di quella terra elesse cinque 
fanciulle le più belle, per torre da queste 
qualunque bellezza lodata in una femmina. Savio 
pittore, se conobbe che ad i pittori, ove loro sia 
niuno essemplo della natura quale elli seguitino, 
ma pure vogliono con suoi ingegni giugnere le lode 
della bellezza, ivi facile loro avverrà che non 
quale cercano bellezza con tanta fatica 
troveranno, ma certo piglieranno sue pratiche non 
buone, quali poi ben volendo mai potranno lassare. 
Ma chi da essa natura s'auserà prendere qualunque 
facci cosa, costui renderà sua mano sì 
essercitata che sempre qualunque cosa farà parrà 
tratta dal naturale. Qual cosa quanto sia dal 
pittore a ricercarla si può intendere, ove poi 
che in una storia sarà uno viso di qualche 
conosciuto e degno uomo, bene che ivi sieno altre 
figure di arte molto più che questa perfette e 
grate, pure quel viso conosciuto a sé imprima 
trarrà tutti gli occhi di chi la storia raguardi: 
tanto si vede in sé tiene forza ciò che sia 
ritratto dalla natura. Per questo sempre ciò che 
vorremo dipignere piglieremo dalla natura, e 
sempre torremo le cose più belle. 

57. Ma guarda non fare come molti, quali imparano 
disegnare in picciole tavolelle. Voglio te 
esserciti disegnando cose grandi, quasi pari al 
ripresentare la grandezza di quello che tu 
disegni, però che nei piccioli disegni facile 
s'asconde ogni gran vizio, nei grandi molto i bene 
minimi vizi si veggono. Scrive Galieno medico 
avere ne' suo tempi veduto scolpito in uno anello 
Fetonte portato da quattro cavalli, dei quali suo 
freni, petto e tutti i piedi distinti si vedeano. 
Ma i nostri pittori lassino queste lode agli 
scultori delle gemme; loro vero si spassino in 
campi maggiori di lode. Chi saprà ben dipignere 
una gran figura, molto facile in uno solo colpo 
potrà quest'altre cose minute ben formare. Ma chi 
in questi piccioli vezzi e monili arà usato suo 
mano e ingegno, costui facile errerà in cose 
maggiori. 

58. Alcuni ritranno figure d'altri pittori, e ivi 
cercano lode quale fu data a Calamide scultore, 
quanto referiscono che scolpì due tazze in quali 
così retratte cose prima simili fatte da 
Zenodoro, che niuna differenza vi si conosceva. Ma 
certo i nostri pittori saranno in grandi errori se 
non intenderanno che chi dipinse si sforzò 
ripresentarti cosa, quale puoi vedere nel nostro 
quale di sopra dicemmo velo, dolce e bene da essa 
natura dipinto. E se pure ti piace ritrarre opere 
d'altrui, perché elle più teco hanno pazienza 
che le cose vive, più mi piace a ritrarre una 
mediocre scultura che una ottima dipintura, però 
che dalle cose dipinte nulla più acquisti che 
solo sapere asimigliarteli, ma dalle cose scolpite 
impari asimigliarti, e impari conoscere e ritrarre 
i lumi. E molto giova a gustare i lumi socchiudere 
l'occhio e strignere il vedere coi peli delle 
palpebre, acciò che ivi i lumi si veggano 
abacinati e quasi come in intersegazione dipinti. 
E forse più sarà utile essercitarsi al rilievo 
che al disegno. E s'io non erro, la scultura più 
sta certa che la pittura; e raro sarà chi possa 
bene dipignere quella cosa della quale elli non 
conosca ogni suo rilievo; e più facile si truova 
il rilievo scolpendo che dipignendo. Sia questo 
argomento atto quanto veggiamo che quasi in ogni 
età sono stati alcuni mediocri scultori, ma 
truovi quasi niuno pittore non in tutto da riderlo 
e disadatto. 

59. Ma in quale ti esserciti, sempre abbi inanzi 
qualche elegante e singulare essempio, quale tu 
rimirando ritria; e in ritrarlo, giudico bisogni 
avere una diligenza congiunta con prestezza, che 
mai ponga lo stile o suo pennello se prima non 
bene con la mente arà constituito quello che egli 
abbi a fare, e in che modo abbia a condurlo; ché 
certo più sarà sicuro emendare gli errori colla 
mente che raderli dalla pittura. E ancora quando 
saremo usati a fare nulla senza prima avere 
ordinato, interverracci che molto più che 
Asclipiodoro saremo pittori velocissimi, quale uno 
antiquo pittore dicono fra gli altri fu dipignendo 
velocissimo. E l'ingegno mosso e riscaldato per 
essercitazione molto si rende pronto ed espedito 
al lavoro; e quella mano seguita velocissimo, 
quale sia da certa ragione d'ingegno ben guidata. 
E se alcuno si troverà pigro artefice, costui per 
questo così sarà pigro, perché lento e temoroso 
tenterà quelle cose quale non arà prima fatte 
alla sua mente conosciute e chiare; e mentre che 
s'avolgerà fra quelle tenebre d'errori e quasi 
come il cieco con sua bacchetta, così lui con suo 
pennello tasterà questa e quest'altra via. 
Pertanto mai se non con ingegno scorgidore, bene 
erudito, mai porrà mano a suo lavoro. 

60. Ma poi che la istoria è summa opera del 
pittore, in quale dee essere ogni copia ed 
eleganza di tutte le cose, conviensi curare 
sappiamo dipignere non solo uno uomo, ma ancora 
cavalli, cani e tutti altri animali, e tutte altre 
cose degne d'essere vedute. Questo così conviensi 
per bene fare copiosa la nostra istoria; cosa qual 
ti confesso grandissima, e a chi si fusse dagli 
antiqui non molto concessa, che uno in ogni cosa, 
non dico eccellente fusse, ma mediocre dotto. Pure 
affermo dobbiamo sforzarci che per nostra 
negligenza quelle cose non manchino quale 
acquistate rendono lode, e neglette lassano 
biasimo. Nitias, ateniese pittore, diligente 
dipinse femmine. Eraclides fu lodato in dipignere 
navi. Serapion non potea dipignere uomini; altra 
qual vuoi cosa molto dipignea bene. Dionisio nulla 
potea dipignere altri che uomini. Allessandro, 
quello il quale dipinse il portico di Pompeo, 
sopra gli altri bene dipignea animali, massime 
cani. Aurelio che sempre amava, solo dipignendo 
dee ritraeva i loro visi quali esso amava. Fidias 
in dimostrare la maestà degli iddii più dava 
opera che in seguire la bellezza degli uomini. 
Eufranore si dilettava espriemere la degnità de' 
signori, e in questo avanzò tutti gli altri. 
Così a ciascuno fu non equali facultà; e diede 
la natura a ciascuno ingegno sue proprie dote, 
delle quali non però in tanto dobbiamo essere 
contenti che per negligenza lassiamo di tentare 
quanto ancora più oltre con nostro studio 
possiamo. E conviensi cultivare i beni della 
natura con studio ed essercizio, e così di dì in 
dì farle maggiori; e conviensi per nostra 
negligenza nulla pretermettere quale a noi possa 
retribuere lode. 

61. E quando aremo a dipignere storia, prima fra 
noi molto penseremo qual modo e quale ordine in 
quella sia bellissima, e faremo nostri concetti e 
modelli di tutta la storia e di ciascuna sua parte 
prima, e chiameremo tutti gli amici a consigliarci 
sopra a ciò. E così ci sforzeremo avere ogni 
parte in noi prima ben pensata, tale che nella 
opera abbi a essere cosa alcuna, quale non 
intendiamo ove e come debba essere fatta e 
collocata. E per meglio di tutto aver certezza, 
segneremo i modelli nostri con paraleli, onde nel 
publico lavoro torremo dai nostri congetti, quasi 
come da privati commentari, ogni stanza e sito 
delle cose. In lavorare la istoria aremo quella 
prestezza di fare, congiunta con diligenza, quale 
a noi non dia fastidio o tedio lavorando, e 
fuggiremo quella cupidità di finire le cose quale 
ci facci abboracciare il lavoro. E qualche volta 
si conviene interlassare la fatica del lavorare 
ricreando l'animo. Né giova fare come alcuni, 
intraprendere più opere cominciando oggi questa e 
domani quest'altra, e così lassarle non perfette, 
ma qual pigli opera, questa renderla da ogni parte 
compiuta. Fu uno a cui Appelles rispose, quando li 
mostrava una sua dipintura, dicendo: «oggi feci 
questo»; disseli: «non me ne maraviglio se bene 
avessi più altre simili fatte». Vidi io alcuni 
pittori, scultori, ancora rettorici e poeti, - se 
in questa età si truovano rettorici o poeti, - 
con ardentissimo studio darsi a qualche opera, poi 
freddato quello ardore d'ingegno, lassano l'opera 
cominciata e rozza e con nuova cupidità si danno 
a nuove cose. Io certo vitupero così fatti 
uomini, però che qualunque vuole le sue cose 
essere, a chi dopo viene, grate e acette, conviene 
prima bene pensi quello che egli ha a fare, e poi 
con molta diligenza il renda bene perfetto. Né in 
poche cose più si pregia la diligenza che 
l'ingegno; ma conviensi fuggire quella decimaggine 
di coloro, i quali volendo ad ogni cosa manchi 
ogni vizio e tutto essere troppo pulito, prima in 
loro mani diventa l'opera vecchia e sucida che 
finita. Biasimavano gli antiqui Protogene pittore 
che non sapesse levare la mano d'in sulla tavola. 
Meritamente questo, però che, benché si convenga 
sforzare, quanto in noi sia ingegno, che le cose 
con nostra diligenza sieno ben fatte, pure volere 
in tutte le cose più che a te non sia possibile, 
mi pare atto di pertinace e bizzarro, non d'uomo 
diligente. 

62. Adunque alle cose si dia diligenza moderata, e 
abbisi consiglio degli amici, e dipignendo s'apra 
a chiunque viene e odasi ciascuno. L'opera del 
pittore cerca essere grata a tutta la moltitudine. 
Adunque non si spregi il giudicio e sentenza della 
moltitudine, quando ancora sia licito satisfare a 
loro oppenione. Dicono che Appelles, nascoso 
drieto alla tavola, acciò che ciascuno potesse 
più libero biasimarlo e lui più onesto udirlo, 
udiva quanto ciascuno biasimava o lodava. Così io 
voglio i nostri pittori apertamente domandino o 
odano ciascuno quello che giudichi, e gioveralli 
questo ad acquistar grazia. Niuno si truova il 
quale non estimi onore porre sua sentenza nella 
fatica altrui. E ancora poco mi pare da dubitare 
che gli invidi e detrattori nuocano alle lode del 
pittore. Sempre fu al pittore ogni sua lode 
palese, e sono alle sue lode testimoni cose quale 
bene arà dipinte. Adunque oda ciascuno, e imprima 
tutto bene pensi e bene seco gastighi; e quando 
arà udito ciascuno, creda ai più periti. 

63. Ebbi da dire queste cose della pittura, quali 
se sono commode e utili a' pittori, solo questo 
domando in premio delle mie fatiche, che nelle sue 
istorie dipingano il viso mio, acciò dimostrino 
sé essere grati e me essere stato studioso 
dell'arte. E se meno satisfeci alle loro 
aspettazioni, non però vituperino me se ebbi 
animo traprendere matera sì grande. E se il 
nostro ingegno non ha potuto finire quello che fu 
laude tentare, pure solo il volere ne' grandi e 
difficili fatti suole essere lode. Forse dopo me 
sarà chi emenderà e' nostri scritti errori, e in 
questa dignissima e prestantissima arte saranno 
più che noi in aiuto e utile ad i pittori, quale 
io, - se mai alcuno sarà, - priego e molto 
ripriego piglino questa fatica con animo lieto e 
pronto in quale essercitino suo ingegno e rendano 
questa arte nobilissima ben governata. Noi però 
ci reputeremo a voluttà primi aver presa questa 
palma d'avere ardito commendare alle lettere 
questa arte sottilissima e nobilissima. In quale 
impresa difficilissima se poco abbiamo potuto 
satisfare alla espettazione di chi ci ha letto, 
incolpino la natura non meno che noi, quale impose 
questa legge alle cose, che niuna si truovi arte 
quale non abbia avuto suoi inizi da cose mendose: 
nulla si truova insieme nato e perfetto. Chi noi 
seguirà, se forse sarà alcuno di studio e 
d'ingegno più prestante che noi, costui, quanto 
mi stimo, farà la pittura assoluta e perfetta. 

