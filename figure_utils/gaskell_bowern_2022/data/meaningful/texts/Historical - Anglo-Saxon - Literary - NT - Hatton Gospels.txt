MATTHEW 

Soðliche wel is to understanden þæt æfter 
matheus ge-rechednysse her is on cneornysse boc. 
hælendes cristes dauiðes suna. abrahames suna. 

Soðlice abraham gestreonede ysáác. Ysáác 
gestrenode iacob. Iacob gestreonede iudam & his 
gebroðre. 

Iudas gestrenede fares & zaram of þam wife þe 
wæs genemned thamar. Fares gestreoned esrom. 
Esrom gestrenede aram. 

Aram gestreonode aminadab. Aminadab gestrenede 
nááson. Nááson gestreonede salmon. 

Salmon gestreonede bóóz of þam wife rááb. 
Bóóz gestreonede obééth of þam wife ruth. 
Obeth gestreonede iesse. 

Iesse gestreonede þanne kyng dauid. Dauid kyng 
gestreonede salomon of þam wife þe wæs urias 
wif. 

Salomon gestreonede roboam. Roboas gestreonede 
abia. Abia gestrenede asa. 

Asa gestreonede Iosaphat. Iosophat gestreonede 
ioram. Ioras gestreonede oziam. 

Ozias gestreonede ioatham. Ioatham gestreonede 
achaz. Achaz. gestreonede ezechiam. 

Ezechias gestreonede manassen. Manasses. 
gestreonede amon. Amon gestreonede ioram. Ioras 
gestreonede iosiam. 

Iosias gestreonede ieconiam. & his gebroðran on 
babilonis leordnysse. 

Ænd æfter babilonis geleordnysse. ieconias 
gestreonede salathiel. Salathiel. gestreonede 
zorobabel. 

Zorobabel gestreonede abiud. Abiud gestreonede 
eliachim. Eliachim gestreonede azor. 

Azor gestreonede sadoc. Sadoc gestreonede achim. 
Achim gestrenede eliud. 

Eliud gestreonede eleazar. Eleazar. gestreonede 
mathan. Mathan gestreonede Iacob. 

Iacob gestreonede Ioseph marie wer. of þare wæs 
akenned se hælend þe is genemned crist. 

Gernestlice ealle cneornyssa fram abrahame oððe 
dauid synd feowertene cneornyssa. & fram dauiðe 
oððe babilonis geleorednysse feortene 
cneornysse. & fram babilonis leorednysse. oð 
crist feortene cneornysse. 

Soðlice þus wæs cristes cneores. Ða þas 
hælendes moder Marie wæs iosepe beweddeð. ær 
hyo to-somne coman hyo wæs gemet on innoðe 
hæbbende of þam halge gaste. 

Soðlice Ioseph hire wer. þa he wæs rihtwis. & 
nolde hyo mærsian. he wolde hye dygeliche 
forlæten. 

Him þa soðliche þas þing þenchendum. drihtnes 
ængel on swefnum ateowede. & hym to cwæð. 
Ioseph dauiðes suna. nyle þu ondræden. marian 
þine gemæcchen to onfonne. þæt on hyre 
gekenned ys. hyt is of þan halgen gaste. 

Witodliche hyo kenð sunu. & þu nemnest his name 
hælend. he soðlice his folc hal gedeð. fram 
heora synnen. 

Soðlice eall þis wæs geworðan. þæt gefylled 
wære þæt fram drihtne gecwæðen wæs. þurh 
þanne witegan. 

Soðlice. syo femne hæfð on innoþe. & hyo kend 
(sic) suna. & hyo nemneð hys name emmanuel. þæt 
ys gereht on ure þeode god mid ús. 

Þa aras ioseph of swefne. & dyde swa drihtnes 
ængel him bebead & he on-feng hys mæcchen. 

& he ne grette hye. Heo kende. hire frum-kennede 
sune & nemde his name hælend. 

Eornestlice þa se hælend akenned wæs on 
iudeissere bééthléém on þas kynges dagen 
herodes. þa coman þa tungel-witegen. fram 
east-dæle to ierusalem 

& cwæðen. hwær is se iudea kyng þe akenned is. 
Soðliche we geseagen his steorran on east-dæle. 
& we comen us hine to ge-eadmedenne. 

Þa herodes þt geherde þa warð he gedrefeð & 
eal ierosolime-wære mid him. 

& þa gegaderede herodes ealle ealdres þare 
sacerdæs & folkes writeres. ænd axode hwær 
crist akenned wære. 

Ða sægden hyo him. on iudeissere bethléém. 
Witodlice þus ys awriten. þurh þanne witegan. 

Ænd þu bethléém iudea-land. witodlice ne eart 
þu læst on iudea ealdran. of þe forð gæð se 
heretoga seþe recð min folc israel. 

Herodes þa cleopede on sunder-spræce þa 
tungel-witegan. & befran hyo georne hwanne se 
steorre heom ateowede. 

Ænd he asende hye to bethléém & þus cwæð. 
Fareð & axiad geornlice be þam childe. & þanne 
ge hit gemeteð kyðað eft me. þæt ich cume & 
me to him gebidde. 

Þa hyo þæt bebod geherden þa ferden hyo. & 
soðlice se steorre þe hye on east-dæle 
geseagen. heom beforen ferde. oððe he stod ofer. 
þær þæt child wæs. 

Soðlice þa þa tungel-witegan þanne steorre 
ge-seagan fagenedon swiðe micele gefean. 

& geoden into þam huse hyo metten þt child mid 
marian hys moder. & hyo aþeneden hyo. & hyo to 
hym gebæden. And hyo untyndon heora gold-hordes. 
& him lac brohten. þæt wæs gold. & stor. & 
mirre. 

And hyo onfengen andswere on swefnum þæt hyo eft 
to herode ne hwyrfden. ac hyo on oþerne weig on 
hire riche ferden. 

Þa þa ferden þa atewede drihtnes engel iosepe 
on swefne. & þus cwæð. Aris & nym þæt child. 
& hys moder & fleog on egypte-land & beo þær oð 
þæt ic þe segge. Toward is þæt herodes secð 
þæt child to forspillene. 

He aras þa & nam þæt chyld & his moder on niht. 
& ferde into egypte. 

& wæs þær oððe herodes forð-sið. þæt 
wære gefeld þæt þe fram drihtne gecweðen 
wæs. þurh þanne witegan. Of egypte ich minne 
sune geclypede. 

Ða wæs herodes swiðe gebolgen for þam þe he 
befæht (sic) wæs fram þam tungel-witegan. & he 
asende þa. & ofsloh ealle þa chyld þe on 
bethléém wæron. & on eallen hire gemæren fram 
twiwintren elde & binnæn þan æfter þare tyde 
þe he ge-axode fram þam tungel-witegen. 

Ða wæs gefylled þt gecweðen wæs þurh 
ieremiam þam witegan. 

Stefne wæs on heahnysse gehyrd. wop & michel 
þotorung. rachel weop hire bearn. & hye nolde 
beon gefrefred. for þam þe hyo næren. 

Soðliche þa herodes wæs forð-faren. witodliche 
on swefne drihtnes ængel ætywede ioseph on 
egypte. 

& þus cwæð. Aris ænd nym þæt child. & his 
moder & far on israele-land. Nu synden 
forð-farene þa þas cyldes sawle sohten. 

He aras þa & onfeng þæt cyld & his moder & com 
on israele-land. 

Þa he gehyrde þæt archelaus rixede on 
iudea-þeode for þane heroden. he ondredde þider 
to farene. & on swefnen gemineged he ferde on 
galileisse dales. 

& he com þa & eardode on þare chestre þe is 
genemned nazareth. þæt wære gefylled. þæt 
gecweðen wæs þurh ieremie þanne witega. for 
þan þe he nazareisc byð genemned. 

On þam dagen com iohannes se fulluhtere & bodede 
on þam westene iudéé. 

& cwæð. Doð deadbote. soðlice geneolaceð 
heofone riche. 

Þis is se be þam þe gecweþen is. þurh ysia 
þanne witega. Cleopiende stefne wæs on wæstene. 
gegearewiað drihtnes weig. doð hys syþas rihte. 

Se Iohannes witodlice hafde reaf of oluende hære. 
& fellenne gerdel embe hys lændene. & his méte 
wæs gærstapen. & wude-hunig. 

Þa ferde to hym ierosolim-ware. & eal 
iudea-þeod. & eal þæt riche wið-geonde 
iordanen. 

& hyo wæron gefullode on iordanen fram hym. & hyo 
andetten hiora synnan. 

Soðlice þa he geseah manege þare 
sunder-halgena. & þare riht-wisendre to his 
fulluhte cumende. he cwæð to heom. La næddrena 
kyn hwa geswutolede eow to fleonne fram þan 
toweardan eorre. 

Eornostlice doð medemne wæstm þare deadbote. 

& ne cweðeð be-twuxe eow. we hæbbeð abraham us 
to fæder. Soðlice ich segge eow þt god is swa 
mychel & swa mihtig. þæt he maig of þisen 
stanen aweccen abrahames bearn. 

Eallunge is syo æx to þare treowe wertrume 
ásett. Eornestlice ælc treow þe godne wæstme 
ne bringð byð forcorfen. & on fere aworpen. 

Witodlice ich eow fullie on wætere to deadbote. 
Se þe æfter me toward ys. he is strengre þanne 
ich. þas gescy ne eom ich wurðe to berenne. He 
eow fulleð on halgen gaste. & on fyre. 

Ðas fann ys on hande & he afermeð hys 
þyrscel-flore. & he gadereð hys hwæte on his 
bearn. þa chefu he forberneð on unadwæscendlice 
fyre. 

Þa com se hælend fram galilea to Iordane to 
Iohanne, þæt he hine fullode 

iohannes þa soðlice forbead hym. & cwæð. Ic 
scel fram þe beon gefullod. & cymst þu to me. 

Ða andswerede se halend hym. & cwæð. læt nu 
þus unc geþafenað ealle rihtwisnysse gefullen. 
Ða forlet he hine. 

Soðlice þa se hælend gefulled wæs. rædlice he 
astah of þam wætere. & hym wurðen þær-rihte 
heofenes untynde. & he geseah godes gast 
niþer-astigende swa swa culfran. & wunigende ofer 
hine. 

And soðlice þa com stefne of hefene. & þus 
cwæð. Her is min se gecorene sune on þam me 
gelicode. 

Þa wæs se hælend gelæd fram gaste on westen. 
þæt he wære fram deofle gecostned. 

& þa þa he feste feortig dæges & feortig nihta. 
þa ongan hym syððan hingrian. 

And þa geneahleahte se costnigend. & cwæð. Gyf 
þu godes sune syo. cwæð þæt þas stanes syen 
to hlafe gewordan. 

Ða andswerede se hælend. Hit ys awriten. ne 
leofað se man be hlafe anum. ac be ælce worden 
þe of godes muðe gæð. 

Þa gebrohte se deofel hine on þa halgan ceastre. 
& asette hine ofer þas temples heahnysse. 

& cwæð to him. Gyf þu godes sune ert. asend þe 
þanne niðer. Soðlice hit ys awritan þæt he 
his englen bebead be ðe. þæt hyo þe on heora 
hande bæren. þe læs þe þin fot æt stane 
æt-sperne. 

Þa cwæð se hælend eft to him. Hit is awriten. 
ne costne þu drihten þinne god. 

Eft se deofel hine nam. & ledde hine on swiðe 
heagene munt. & ateowede hym ealne midden-eardes 
riche. & hire wuldor. 

& cwæð to him. Ealle þas ic gyfe þe. gif þu 
feallende. to me ge-eadmedst. 

Ða cwæð se hælend to him. Gang þu succa 
on-bæc. Soðlice hit is awriten. to drihtne þine 
gode þu þe ge-eadmestð (sic). & him ane 
þeowast. 

Ða for-let se deofel hine. & ængles geneahlacten 
& him þegneden. 

Soðlice þa se hælend gehyrde þæt Iohannes 
belæwed wæs. þa ferde he to galilea 

& forlætenre þare cheastre nazareht. he com & 
eardode on capharnaum on þam se-gemærum on ende 
zabulon & neptalim 

þaet wære gefylled þæt þe gecwæðen wæs 
þurh isaiam þanne witegan. 

<> 

Ðeode folc þe on þeostrum sæt geseah mychel 
leoht. & sittende on eorðe deaðes scede ys leoht 
up a-sprungan. 

Seoððan ongan se hælend bodian & cweðen. doð 
dead-bote soðlice heofene rice geneahlæcheð. 

Ða se hælend eode wið þa galileissan sæ. he 
geseah twegen gebroðren symonem se wæs nemned 
petrus & andreas hys broðer. sendende heora nett 
on þa sæ. Soðlice hyo wæren fissceres. 

& he sægde heom. Cumeð æfter me. & ic do þæt 
gyt beoð manna fisceras. 

& hyo þær-rihte forlæten heora nyt & hym 
felgdon. 

& þa he þanen eode he seah twegen oðre 
gebroðrum iacobum zebedei & iohannem his broðrer 
(sic). on scype mid heora fæder zebedeo. reniende 
heora nett. & he cleopede hyo. 

Hyo þa sona forleten heore net. & heora fader. & 
him felgdon. 

And þa beferde se hælend eall galiléé. 
lærende on heora somnunge. & he wæs bodiende 
godspell. þas rices. & hælende ælche adle. & 
ælce untrumnysse on þam folce. 

& þa ferde his hlise into alle syriam. & hyo 
brohton to hym ealle yfel-hæbbende mistlichen 
adlen. & on tintregon gegripene. & þa þe 
deofel-seocnysse hæfdon. & moneðseoke. & lamen. 
& he þa gehælde. 

& hym felgdon mycele menige fram galilea. & fram 
decapoli. & fram ierusalem. & fram iudea. & fram 
begeonden iordanen. 

Soðlice þa se hælend geseah þa manige. he 
astah on þanne munt. & þa he sæt þa 
geneahlahten his leorning-cnihtes to hym. 

& he untynde hys muð. & lærde hyo. & cwæð. 

Eadige synde þa gastlice þearfan. forþan hyora 
is heofena riche. 

Eadige sind þa þe nu wepeð. for-þan þe hyo 
beoð gefrefrede. 

Eadige syndde þa lyðan. forðan þe hyo eorðan 
agunnen (over an erasure). 

Eadiga synd þa þe rihtwysnissa hingreð & 
þirsteð. for-þan þe hyo beoð gefellede. 

Eadige synd þa mild-heortan. for-þan þe hyo 
mildheortnyssa begytað. 

Eadige synd þa clæn-heortan. for-þan þe hyo 
god geseoð. 

Eadige synd þa sibsume. for-þan þe hyo beoð 
godes bearn genemnde. 

Eadige synd þa þe hehtnysse þoliað. for 
rihtwisnysse. for-þam þe heora is heofena riche. 

Eadige synde ge. þanne hyo weregieð eow. & 
ehtað eow. & seggeð yfell ongean eow leogende 
for me. 

Geblissiað & gefageniað. for-þan þe eower mede 
is mychel on heofenum. Swa hyo ehtan ða witegan 
þe beforen eow wæren. 

Geo sendden eorðan salt. gyf þæt salt awyrð on 
þam þe hyt [gesylt bið. hit] ne mæg syððen 
to nahte. buton þæt hyt sye ut-aworpen. & syo 
fram mannen fortredon. 

Ge synd midden-eardes leoht. ne maig syo ceastre 
beon behyd. þe beoð up on munt áset. 

Ne hyo ne aleð heora leoht-fæt. & hit under cype 
setteð. ac ofer candel-stæf þæt hit onlihte 
eallen. þan þe on þam huse synde. 

Swa onleohteð eower leoht beforan mannen. þæt 
hy ge-sye eower gode werc. & wuldrian eowre fæder 
þe on heofene ys. 

Nelle ge wenen þæt ich come towerpan þa læge. 
oððe þa witegan. ne com ich na towerpan. ac to 
gefyllan. 

Soðes on eornest ich segge eow. ær þan þe 
gewitan heofone & eorðe an .i. oððe an prike. 
ne gewit fram þare lage. ær þan ealle þing 
gewurðan. 

Eornestlice se þe towirpð an of þisen læsten 
beboden. & þa men swa lærð. se beoð læst 
genemned on heofene riche. Soðlice se þe hit 
deð & lærð. se beoð mychel genemned on heofene 
rice. 

Soðlice ic segge eow buton eowre rihtwisnesse 
mara syo. þanne þare writere & sinder-halgane. 
ne ga ge on heofena riche. 

Ge gehyrden hwæt gecweðen wæs on ealden tyden. 
Ne ofsleah þu. se þe ofsleahð. se beoð domes 
scyldig. 

Ic segge eow soðlice. þt ælch þe yrseð his 
breðer byeð domes scyldig. Soðlice se ðe 
saigð his breðer þu aworðene. he beoð 
geþeahte scyldig. Se þe saigð þu stunta. he 
byoð sceldig helle feres. 

Eornestlice gyf þu brincst þine lac to weofede. 
& þu þær geþencst. þæt þin broðer hæfð 
ani þing agen þe. 

læt þær þine lác beforan þam weofede. & gang 
ær & sibbesuma wið þinne broðer. & þanne cum 
þu siððen & bring þine lác. 

Beo þu onbugende þine wiðer-winnen hwora (sic) 
þa hwile þe þu eart. on weiga mid him. þi læs 
þe þi wiðer-winne þe selle þam deman. & se 
deme þe sylle þam þeine. & þu syo on cwarterne 
gesend. 

Soðes ic segge þe ne gæst þu þanen ær þu 
agylde þanne ytemeste ferþyng. 

Ge gehyrden þæt on ealden cwiden gecweþen wæs. 
Ne unriht-heme þu 

soðlice ic segge eow. þæt ælc þare þe wif 
geseohð ænd hire gewilneð. eallunge þæt se 
gesinegað on his heorte. 

Gyf þin swiðre eage þe aswikie. aholeke hit ut. 
& áwerp hit fram þe. Soðlice þe is betere 
þæt an þinre lime forwurðe. þonne eall þin 
lichame. syo on helle gesent. 

And gyf þin swiðre hand þe aswike. ácerf hyo 
of. & awerp hyo fram þe. Witodlice þe is betere 
þæt an þinre lima forwurðe. þanne all þin 
lichama fare to helle. 

Soðlice hit is gecweðen. swa-hlich swa his wif 
forlæt. sylle he hire. hyra hiwgeðales boc. 

Ic segge eow to soðe. þæt ælc þe hys wif 
forlæt buton forleirnisse þingen. he deð þt hy 
unriht-hemeð. & se unriht-hameð þe for-lætene 
efter hym genimeð. 

Eft [ge] gehyrden þæt gecwæðen wæs on ealden 
cwiden. Ne forswere þu. Soðlice drihten þu 
agelst þine aþas. 

Ich segge eow soðlice. þæt ge eallunge ne 
swerigan. Ne þurh heofene. for-þam þe hye ys 
godes þrim-setel. 

Ne þurh eorþan. for-þam þe hyo ys hys 
fot-scamel. Ne þurh ierusalem. for-þan þe hyo 
ys mæres kyninges chestre. 

Ne þu ne swere þurh þin heafod. for-þan þe 
þu ne miht don ænne loc hwitne oðerne blacne. 

Soðlice sye eowre spræce. hyt is. hit is. hyt 
nis. hyt nys. Soðlice gyf þær mare beoð. þæt 
beoð of yfele. 

Ge gehyrden þæt gecweðen wæs. Eage for eage. & 
toð for toð. 

Soðlice ic segge eow. ne winne ge on-gean þa þe 
eow yfel doð. Ac gyf hwa þe smite on þin 
swiðre wænge. gegerewe hym þæt oþer. 

& þan þe wile on dome wið þe flitan & nime 
þine tunican. læt him to þinne wæfeles. 

& swa hwa swa þe net þusend stapa. ga mid him 
oðre twa þusend. 

Syle þam þe þe bidde. & þan þe æt þe wile 
borgian ne wern þu hym. 

Ne gehered ge þt gecweðen wæs. lufe þine 
nextan. & hate þine feond. 

Soðlice ic segge eow. lufieð owre feond. & doð 
wel þan þe eow yfel doð. & gebiddað for eowre 
ehteras. & tælende eow. 

þæt ge seon eowres fader bærn. þe on heofene 
ys. se þe deð þæt his sunne áspringð ofer 
þa godan & ofer þa yfelen. & he læt rinan ofer 
þa rihtwisan. & ofer þa unrihtwisan. 

Gyf ge soðlice þa lufiað þe eow lufiað. 
hwilche mede hæbbe ge. hwu ne doð manfulla swa. 

& gyf ge þæt an doð þæt ge eowre gebroðre 
welcumieð. hwæt do ge mare. hu ne doð hæþene 
swa. 

Eornestlice beoð fulfremede. swa eowre heofenlice 
fæder is fulfremed. 

Gegymeð þæt ge ne don eowre riht-wisnysse 
before mannum. þæt ge syen geherede fram heom. 
Elles næbbe ge mede mid eowre fædere þe on 
heofene ys. 

Eornestlice þanne þu þine ælmessen sylle. ne 
blawe man beman beforan þe. swa liceteras doð on 
gesomnungen & on wicen þæt hyo sye ge-arwurðode 
fram mannen. Soð ich segge eow. hyo on-fengen 
heora mede. 

Soðlice þonne þu þine ælmesse do. nete þin 
wynstre hwæt do þin swiðre. 

þæt þin ælmesse syo on diglen. & þin fæder 
hyt ágélt þe. se þe sihð on dyglen. 

And þanne ge eow gebyddon ne by ge swilce 
liceteras. þa lufiað þæt hy gebiddan hyo 
standende on samnunge. & strate hyrnan. þæt men 
hyo geseon. Soð ich segge eow. hyo onfengen heore 
mede. 

Þu soðlice þonne þu þe bidde. gang in-to 
þinen hel-clyfen. & þinre dure belocenre. bide 
þinne fader on diglen. & þin fæder þe sihð on 
dyglen hyt agylt þe. 

Soðlice þanne ge eow gebiddan. nelle ge spreken 
fela swa swa hæðene. Hyo wenað þæt hyo syen 
geherda on heora manifealde spræce. 

Nelle ge ornestlyce heom ge-efenlæchen. Soðlice 
eower fæder wat hwæt eow þarf ys. ær þan þe 
ge hine byddað. 

Eornestlice gebiddað eow þus. Fader ure þu þe 
ert on heofene. sye þin name gehalged. 

to-becume þin rice. Gewurðe þin gewille. on 
eorðan swa swa on heofenan. 

ure dayghwamlice hlaf syle us to dayg. 

& forgyf us ure geltas swa swa we forgyfeð ure 
geltenden. 

& ne læd þu us on costnunge. ac ales us of yfele 
soðlice. 

Witodlice gyf ge forgyfeð mannan heora synnan. 
þonne forgyfeð eowre se heofenlice fæder eow 
eowre geltes. 

Gyf ge soðlice ne for-gyfeð mannen. ne owre 
fæder ne for-gyfeð eow owre synna. 

Soðlice þanne ge fæsten. nellen ge wesan swilce 
lease licceres. hyo fornymeð hyre ansiene. þæt 
hyo æteowun mannen fæstende. Soðlice ic segge 
eow þæt hyo onfengen heore mede. 

Þu soðlice þanne þu fæste smere þin heafeð. 
& þweah þine ansiene. 

þæt þu ne sy gesewen fram mannen fæstende. ac 
þinen fæder þe is on dyglen. & þin fæder þe 
sihð on dyglen. hyt agelt þe. 

Nellen ge goldhordian eow on eorðan goldhordas. 
þær óm & mohþe hit fornymð. & þær þeofes 
hit delfeð & for-steleð. 

Gold-hordiað eow soðlice gold-hordes on 
heofenan. þær naþer óm ne mohðe hyt ne 
fornymð. & þær þeofes hit ne delfað ne ne 
forsteleð. 

Witoðlice þær þin gold-hord ys. þær is þin 
heorte. 

Þines lichamen leoht-fæt is þin eage. gyf þin 
eage beoð an-feald. eall þin lic-hame beoð 
breost (sic). 

Gyf þin eage soðlice beoð manful. eall þin 
lichame beoð þeosterful. Eornestlice gyf þæt 
leoht þe on þe ys synd þeostre. hu mycele beoð 
þa þeostre. 

Ne mayg nam man twam hlaferden þeowian. oððe he 
soðliche ænne hateð. & oþerne lufað. oððe 
he beoð anen gehersum. & oðren ungehersum. Ne 
magen ge gode þeowian & weorld-weolan. 

For-þan ich segge eow ðæt ge ne syon emb-hydige 
eowre sawle hwæt ge eton. ne eower lic-haman mid 
hwam ge syon emb-scridde. Hu nys syo sawul selre 
þanne mete. & eower lic-hame betere þanne þæt 
reaf. 

Behealded heofenen fugelas. for-þan þe hyo ne 
saweð. ne hyo ne ripað. ne hyo ne gaderiað on 
berne. & eowre heofenlice fæder hyo fét. Hu ne 
synde ge selre þanne hyo. 

hwilc eower maig soðlice þencen þæt he 
ge-eacnige enne elne to his anlichnysse. 

& to hwi synde ge ymbhydige be reafe. Bescewiað 
ækeres lilian hu hye wexað. ne swincað hyo. ne 
hyo ne spinneð. 

Ic segge eow soðlice. þæt for-þan salomon on 
eallen hys wuldre næs ofer-wrigen swa swa an of 
þisen. 

Soðlice gyf akeres weod þæt þe to daig ys. & 
beoð to morgen on ofen asend. god swa scrit. eale 
ge ge-hwædes ge-leafen. þam mycele ma he scryt 
eow. 

Nelle ge eornestlice beon embhydige. þus 
cweðende. hwæt ete we. oððe hwæt drinke we. 
oððe mid hwan beo we ofer-wrogene. 

Soðlice ealle þas þing þeode secheð. 
Witodlice eower fader wat þæt ge eallen þisen 
þinge be-þurfen. 

Eornestlice secheð ærest godes riche. & hys 
rihtwysnesse. & ealle þas þing eow beoð 
þær-to ge-eacnode. 

Ne beo ge na hugiende emb þa morgendliche neode. 
Soðlice se morgenliche dayg chareð embe hine 
selfne. Aighwilc daig hafð genoh on his eagen 
embhugan. 

Nellen ge demen. þæt ge ne syen fordemde. 

Witodlice þam ilcan dome. þe ge demeð. eow 
beoð ge-demed. & on þam ylcan gemette þe ge 
meteð. eow beð ge-meten. 

To hwi gesihst þu þæt mot on þines broðer 
eagen. & þu ne ge-sihst þanne beam on þinen 
agenen eagen. 

Oððe hu-mæte cwæðst þu to þine breðer. 
broðer þafe þæt ic ut do þæt mot of þinen 
eagen. þonne se beam beoð on þinen agenen 
eagen. 

Læt þu liketere. á-do ærest ut þanne beam of 
þinen agenen eagen. & be-hawe þanne þæt þu ut 
do þæt mot of þines broðer eagen. 

Nellen ge syl þæt hilige (sic) hunden. ne 
ge-wurpen eowre mere-groten to-foren eowren 
swinen. þy læs hye mid hyra fotan hyo 
tofortredan. & hyo þanne ne on-gean ne wend eow 
to-slyten. 

Byddeð. & eow beoð ge-seald. secheð. & ge hit 
findeð. cnokieð. & eow beoð untynd. 

Witodliche ælch þare þe bit he on-fehð. & se 
þe sechð. he hyt fint, & þan cnokienden beoð 
un-tyned. 

Hwilc man is of eow gyf his sune hym bit hlafes. 
selst þu him stan. 

Oððe gyf he him bit fissces. sylst þu him 
næddren. 

Eornestlice nu ge þe yfele synt cunnan god eowre 
bearnen syllen. mycele ma eowre fæder þe on 
heofene ys sylleð god þan þe hine biddað. 

Eornestlice ealle þa þing þe ge willen þæt 
men eow don. doð ge heom þæt sylfe. þæt ys 
soðlice lage. & witegena be-bod. 

Ganged enn (sic) þurh þæt narewe geat. for-þan 
þæt geat ys swiðe wid. & se weig is swiðe rum 
þe to for-spillendnysse gelæt. & swiðe manige 
synde þe þurh þane weig fareð. 

Eala hu nara & hu angsum ys þæt geat. & se weig. 
þe to lyfe ge-læt. & swiðe feawe synde þe 
þanne weig findeð. 

Warnieð eow wið leasan witegen þe cumeð to eow 
on sceapene kertlen. ac hyo beoð innenan 
reafiende wulfas. 

Fram heora wæstman ge hyo under-gyteð. Cweðst 
þu. gadered man win-berian of þornen. oððe 
fíc-epple of þyrn-cinum. 

Swa ælch god treow byrð gode wæstmes. & ælch 
efel treow byrað yfele wæstmes. 

Ne [mæg] þæt gode treo beren yfele wæstmes. ne 
þæt yfele treo gode wæstmas. 

Ælch treow þe ne bered godne wæstme. syo hit 
for-corfen. & on fer aworpen. 

Witodlice be heora wæstman ge hyo on-cnawað. 

Ne gæð ælch þara on heofene riche þe cwyð to 
me drihten drihten. ac se þe wyrcð mines fæder 
willen þe on heofene ys. se gæð on heofene 
riche. 

Manege cweðeð on þam daige to me drihten 
drihten. hu ne witegeden we on þinen namen. & on 
þinan namen we ut-awurpen deofel of mannen. & on 
þinen name we worhte mychele wundre & mihte. 

Þanne cweðe ich to heom. þæt ich eow næfre ne 
cuðe. Ge-wítoð fram me. ge þe worhten 
un-rihtwisnysse. 

Eornestlice ælch þare þe þas mine word 
ge-hereð & þa werceð beoð gelic þam wisen 
were se his hus ofer stan ge-tymbrede. 

þa com þær ren & michel flod. & þær bleowan 
windas & ahruron on þæt hus. & hit naht ne 
feoll. Soðlice hit wæs ofer stan ge-tymbred. 

& ælch þare þe ge-hyrð þas mine word & þa ne 
werceð. se beoð ge-lich þan desien men. þe 
getymbrede hys hus ofer sand-chisel. 

Þa rinde hyt. & þær com flod. & bleowen windes. 
& aruren on þt hus. & þt hus feol. & his ryre 
wæs mychel. 

Ða wæs ge-worðen þa se hælend þas word 
lærde & ge-endode. þa wundrede þæt folc. hys 
lare. 

Soðlice he lærde swilce he anweald hæfde. & na 
swa swa heore bokeras & sunder-halgan. 

Soðlice þa se hælend of þam munte 
niðer-astah. þa felgden hym michele menige. 

Ða ge-neohlahte an hreofola to hym. & hine to hym 
ge-eadmede & þus cwæð. Drihten gif þu wilt þu 
miht me ge-clænsien. 

Ða astrehte se hælend his hand. & repede hine. & 
þus cwæð. Ic wille. beo ge-clænsed. & hys 
hreofla wæs rædlice ge-claensed. 

Ða cwæð se hælend to hym. warne þe þæt þu 
hyt nane gume ne segge. ac gá. & atewe þe þam 
sacerde. & bring hym þa lac þe moyses be-bead on 
heore ge-cyðnisse. 

Soðlice þa se hælend in-eode on capharnaum. þa 
ge-neahlahte him an hundredes ealdor. hine 
biddende 

& þus cweðende. Drihten. min cnape lið on mine 
huse lame. & mid yfele ge-þred. 

Ða cw se hælend to hym. ich cume & hine 
ge-hæle. 

Þa answerede se hundredes ealdor & þus cwæð. 
Drihtem (sic) ne eom ic wurðe þæt þu ingange 
under mine þecene ác cweð þin an worð (sic). 
& min cnape beoð ge-hæled. 

Soðlice ic eom man under anwealde ge-set. & ic 
hæbbe þeignes under me. & ic cweðe to þisen 
gang. & hyo gað. & ich cweðe to oðren cum. & 
hye cumeð. to minen þeowe werc þis. & he 
wercð. 

Witodlice þa se hælend þis gehyrde. þa 
wundrede he. & cwæð to þan þe hym fylgden. 
Soð ich segge eow. ne gemette ich swa mychele 
geleafan on israel. 

To soðen ic segge eow ðæt manege cumeð fram 
þan east-dæle. & west-dæle. & wunieð mid 
abrahame. & ysace. & Iacobe. on heofene riche. 

Witodlice þis riches bearn beoð aworpene on þa 
ytemesten þeostre. þar beoð wop. & toþene 
gristbitung. 

& se hælend cwæð to þam hundredes ealdre. Ga. 
& gewurðe þe swa swa þu ge-lyfdest. & se cnape 
wæs ge-hæled on þare ylcan tide. 

Þa se hælend com on peteres huse þa geseah he 
his swygre liggende. & hriðiende. 

& he æt-ran hyre hand & se feofer hyo for-let. 
þa aras hyo. & þeignede hym. 

Soðliche ða hyt æfen wæs. hyo brohten hym 
manege deofel-seoke. & he ut-adraf þa unclæne 
gastes. mid hys worde. & he ealle ge-hælde þa 
yfel-hæbbenden. 

þæt wære ge-fylled þæt þe gecweðen wæs 
þurh ysaian þane witega. þus cweðende. He 
on-feng ure untrumnysse. & he bær ure adle. 

Ða ge-seah se hælend mycele manige ymbuton hine 
þa het he hyo faren ofer þane muðe. 

Ða neahleahte hym an bokere. & cwæð. Lareow ich 
felgie þe swa hwider swa þu færst. 

Ða cweð se hælend to hym. Foxas hæbbeð holo. 
& heofene fugeles nyst. soðlice mannes sune 
næfð hwær he hys heafod ánhelde. 

Ða cwæð to hym oðer of hys leorning-cnihton. 
Drihten alyf me ærest to farene to be-berienne 
minne fæder. 

þa cwæð se hælend to heom. felgieð me. & læt 
þan deade be-byrian hyra deadan. 

& he on-stah on scyp. & hys leorning-cnihtes hym 
felgdon. 

Ða warð mychel steriung ge-worðen on þare sæ. 
swa þt þt scip wærð ofergoten mid yþum. 
witodlice he slep. 

& hyo ge-neohlahton. & hyo awehten hine þus 
cweðende. Drihten hæl us. we motan for-wurðen. 

Þa cwæð he to heom. to hwi sænde ge offirhte 
ge litles geleafan. Ða aras he. & bebead þam 
winde. & þare sæ. & þær warð ge-worðen 
mychel smoltnyss. 

Ge-witodlice þa men wundreden & þus cwæðen. 
hwæt is þes. þe windes & sæ. hym hersumiað. 

Þa se hælend com ofer þanne muþun on 
ge-raseniscre riche. þa urnen hym to-genes twegen 
þe hæfden deofel-seocnysse. of beregene 
ut-gangende. þa wæren swiðe reþe swa þæt nan 
man ne mihte faren þurh þanne weig. 

And hyo remden & cwæðen. La hælend godes sune 
hwæt ys þe & us ge-mæne. come þu hider ær 
tide us to þreatigenne. 

Þær wæs soðlice un-feor an swyna heord manegre 
manne læswiende. 

þa deofle soðlice hine bæden þus cweðende. 
gif þu us ut-adrifst ásend us on þas swina 
heordan. 

Ða cwæð se hælend to heom farað. & hyo þa 
ut-gangende & ferden on þa swin. & þær-rihte 
ferde eall seo heord miclum on-ræse niwel on þa 
sæ. & hyo wurðon deade on þam wætere. 

Ða heordes witodlice flugen ænd comen on þa 
ceastre ænd kydden ealle þas þing & be þam þe 
þa deofel-seocnysse hæfdon. 

Ða eode eall syo ceaster-ware togenes þam 
hælende & þa þa hyo. hine ge-sægen þa beden 
hyo hine þæt he ferde fram here gemæron. 

Þa astah he on scyp & ofer-seglede & com on his 
ceastre 

þa brohten hyo hym enne lamen on bedde liggend. 
þa ge-seah se hælend heora ge-leafan. ænd 
cwæð to þam lamen. la barn ge-lef. þe beoð 
þine synne for-gefene. 

Ða cwæðen sume þa bokeres heom beo-twenen. 
Þes specð bismere-spræce. 

þa se hælend ge-seah hire ge-þanc. þa cwæð 
he. to hwi þence ge yfel on eowren heorten. 

hwæt ys eaðlicere to cweðenne þe beoð 
forgefene þine synna. oððe to cweðene aris & 
ga. 

þæt ge soðlice witon þæt mannes sunu hafð 
anwald on eorþan synnen to for-gefene. þa cwæð 
he to þam lamen aris nym þin bed. & gang on þin 
hus. 

& he aras & ferde to his huse. 

Soðlice þa þa syo manige þis ge-seagen. þa 
on-dredden hyo heom & wuldredon god þe sealde 
swilcne anweald mannen. 

Þa se hælend þanen ferde. he ge-seah enne mann 
sittende æt tol-scamele. þas name wæs matheus. 
& he cwæð to hym. gefelge me. & he aras & 
felgide him. 

& hit wæs ge-worðen. þa he sæt innen huse & 
þa coman manega manfulle. & synfulle. & sæten 
mid þam hælende & hys leorning-cnihten. 

Ða þa sinder-halgan þis ge-sægen. þa cweðen 
hyo to his leorning-cnihten. hwi is eower lareow 
mid sinfullen & manfullen. 

& se hælend cweð þe þis ge-hyrde. Nis halen 
læches nan þarf. ac seoken. 

gad soðlice & leornieð hwæt is. ich wille 
mildhertnysse næs onsægdnisse. Soðlice ne com 
ich rihtwise to ge-cheigene ac þa synfulle. 

Ða ge-neahlahten iohannes leorning-cnihtes to 
him. & þus cwæðen. hwi feste we. & þa 
sunder-halgan ge-lomliche. Sodlice þine 
leorning-cnihtes ne fæsteð. 

Se hælend cwæð to heom. Cweðe ge sculon þas 
bredguman cnihtas wepan þa hwile þe se bredgume 
mid heom beoð. Soðlice þa dages cumeð þe se 
bredgume byð aferred fram heom. & þanne on þan 
dagen hyo fæsted. 

Ne deð witodlice nan man niwes claðes scyp [on] 
eald reaf. he to-bræcð his stede on þa reafe. & 
se scyte (sic) beoð þa werse. 

Ne hyo ne doð niwe win on ealde bytton gyf hyo 
doð. þa bytton beoð to-brokene. & þt win 
agoten. & þa bytton for-wurðeð. Ac hyo doð 
niwe win on niwe bytten & ægðer beoð 
ge-healden. 

Þa he þas þing to heom spræc þa genehlahte an 
aldor & ge-eadmede hine þus cweðende. Drihten 
min dohter ys dead. Ac cum & sete þine hand up-on 
hyo & hye lefeð. 

& se hælend aras. & felgede hym. & his 
leorning-cnihtes. 

Ænd þa an wif þe þolede blod-rine twelf gear 
ge-neahlahte wið-æften. & æt-ran his reafes 
fned. 

hyo cwæð soðlice on hire mode. for an ich byo 
hal gyf ich his reafes æt-rine. 

& se hælend be-wende hine & hyo ge-seah & cwæð. 
Ge-lyf dohter þin ge-leafe þe helde. & þæt wif 
wæs ge-hæled on þare tide. 

Ænd þa se hælend com in-to þas ealdres halle. 
& he geseah hwistleres & hlydende menigeo. 

he cwæð. Gað heonen. nis þis mægdon dead. 
soðlice ac hyo slæpð. & hye teldan hine. 

& he þa menigeo ut-draf. he geode in. & nam hire 
hand. & þt mægden aras. 

& þes hlisa sprang ofer al þæt land. 

Ða se hælend þanen for. þa fylgdon hym twegen 
blinde remende & cweðende. Lá dauiðes sunu 
ge-miltse unc. 

Soðlice þa he ham com. þa blinde ge-neahlahte 
hym to. & se hælend cwæð to heom. ge-lyfe gyt 
þæt ich eow maig ge-hælen. Hyo cwæðen to hym 
witodlice drihten. 

þa æt-ran he heora eagen cweðende syo inc 
æfter yncre ge-leafen. 

& heora eagen wæren untynde. & se hælend be-bead 
heom cweðende. warnieð þæt ge hyt nane men ne 
seggen. 

Hyo soðlice ut-gangende ge-wið-mærsedon hine 
ofer eal þt land. 

Þa hyo wæron soðlice ut-áganne. hyo brohten 
him dumbne man se wæs deofel-seoc. 

& ut-adrifene þam deofle se dumbe spræc. & þa 
menigeo wundredon cweðende. Næfre ateowede swilc 
on israele folke. 

Soðlice þa sunder-halgene cwæðen on deofla 
ealdre he drifð ut deofle. 

Ænd se hælend emb-for ealle burga ænd chestra 
lærende on hire samnunge & bodiende rices 
godspel. & hælende ælche adle. & ælche 
untrumnysse. 

He gemiltsede soðlice þare manigeo. þa he hyo 
geseah. forþan hyo wæren á-dreahte & liggende 
swa swa scep þe heorde næbbeð. 

Ða he sægde his leorning-cnihton. witodlice 
mycel rip ys. & feawe ripmen. 

biddað þas ripes hlaford þt he sende ripten 
(sic) to his ripe. 

Ænd to-somne ge-cheigde his twelf 
leorning-cnihton. he sealde heom unclænre gaste 
anweald. þæt hyo adrifen hyo ut & helden adle & 
ælche untrumnysse. 

Þis sende soðlice þare twelf apostle namen. Se 
forme ys symon þe is ge-nemned petrus. & Andreas 
his broðer. Iacobus zebedei. & Iohannes his 
broðer. 

Philippus. & Bartholomeus. & thomas. & Matheus 
publicanus. & Iacobus alphei. & Taddeus. 

Symon chaneus. & Iudas scarioth. þe hine 
be-læwde. 

Þas twelf se hælend sende heom be-bydende & 
cweðende. ne fare ge on ðeode weig. & ne gá ge 
innan samaritane ceastre. 

ac gað ma to þam scepan þe for-wurdon isræle 
hywrædene. 

Se Hælend cwæð to his leorning-cnihten gað & 
bodieð cweðende þæt heofene riche 
geneohlæceð. 

Hæled untrume. á-weccheð deade. clænsieð 
hreofle. drifeð ut deofle. ge on-fengen to gyfe. 
sylled to gyfe. 

næbben ge gold ne selfer ne feoh on eowren 
bygerdlen. 

ne cod on weige. ne twa tunekan. ne ge-scy. ne 
gyrde. soðlice se wercta is wurðe his metas 
(sic). 

On swa hwilce burh oððe ceastre swa ge ingað. 
acsiað hwa sy wurðe on þare. ænd wuniað þær 
oð ge ut-gan. 

þanne ge ingan soðlice on þæt hus greteð hyt 
cweðende. syo sibban þisum huse. 

& gyf þæt hus witodlice wurðe byeð. eower sib 
cymð ofer hit. Gyf hyt soðlice wurðe ne byð. 
eower sibbe to eow gecherreð. 

And swa hwa swa eow ne underfehð. ne owre spraece 
ne gehyreð. þanne ge ut-gan of þam huse oððe 
of þare ceastre. á-scakeð þæt dust of eowren 
foten. 

Soðlice ic eow segge acumendlicre beoð sodome 
lande & gomorre on domes daig þane þare cestre. 

Nu ich eow sænde swa scep onmang wulfen. beoð 
eornestlice gleawe swa næddren. & bylehwitte swa 
culfren. 

warniað eow soðlice fram mannen. hyo selled eow 
soðlice on ge-moten & swingað eow on heora 
ge-somnenga. 

& ge beoð ge-lædde to demen. & to kyningen. for 
me. to heora dome & þeodon. 

þonne be-læweð sylled eow. Ne þenche ge hu 
oððe hwæt ge sprecan. eow beoð ge-seald 
soðlice on þare tyde hwæt ge spræken. 

ne synde ge na þe þær sprecað. ac eowres 
fæder gast þe sprecð on eow. 

Soðlice se broðer sylled his broðer to deaðe & 
fæder hys sune. & bearn arisað on-gen mages. & 
to deaðe hyo fordoð 

& ge beoð on hatigunge eallen mannen for minen 
namen. Soðlice se þurh-wuneð oð ende se beoð 
hal. 

Þonne hyo eow ehtað on þisse berig. fleoð on 
oðre. Ænd þanne hyo eow on þare ehtniað 
fleoð on þa þridden. Soðlice ic eow segge ne 
be-fare ge israele burgan ær þan þe mannes sune 
cume. 

Nis se leorning-cniht ofer his lareow. ne þeow 
ofer hys hlaford. 

ge-noh beoð soðlice þam leorning-cnihte þæt 
he beo swilce his lareow. & þeow swilce his 
hlaford. Gyf hy þas hyrdes fæder belzebub 
clypodon mycele swiðer hyo eow clepiað. 

eornestlice ne ondræde ge hyo. Nis soðlice nan 
þing dihle þæt ne wurð geswuteled. ne nan 
þing ge-hyð þæt ne wurð geopened. 

Þæt ic segge eow on þeostre. seggeð hyt on 
lihte. & þæt ge on eare ge-hyreð bodyað uppon 
hrofen. 

& ne on-drædon ge þa þe owre lichamen 
of-sleað. ne mugen hyo soðlice þa sawle 
of-slean. ac on-drædeð ma þanne þe maig sawle 
& lic-hamen for-don on helle. 

Hu ne be-chypeð hyo twegan sparewon to panige. & 
an of þam ne befalð on eorðen buton owren 
fæder. 

Ænd soðlice ealle eowres hæfdes lockes synd 
ge-tealde. 

Ne ondræde ge ge synd selren þanne manega 
sparewan. 

Ælcne eornestlice þe me kyð be-foren mannen. ic 
kyðe hine be-fore mine fæder. þe on heofene ys. 

Se þe me wið-sæcð be-foran mannen. & ic 
wið-sake hine be-foran mine fæder. þe on hefene 
ys. 

Ne wene ge þt ic come sybbe on eorþan to 
sændenne. ne com ic sybbe to sendenne ac swurd. 

Ich com soðlice man ásundrian on-gen his fæder. 
& dohter on-gen hyra moder. & snore on-gean hire 
swegre. 

& mannes fynd hys ge-husan. 

Se hælend cwæð to hys leorning-cnihten se þe 
lufeð fæder oþþe moder má þonne me. nys he 
me wurþe. & se þe lufeð sune oððe dother 
swiðere þanne me. nys he me wurðe. 

& se þe ne nymð his cwelminge. & felh me nys he 
me wurðe. 

Se þe met hys sawle se for-spilð hyo. & se þe 
for-spylð his sawle for me he ge-met hyo. 

Se þe eow under-fehð. he under-fehð me. & se 
þe me under-fehð. he under-fehð þane þe me 
sente. 

Se þe under-fehð witegan on witegena name. he 
on-fehð witegena mede. Ænd se þe underfehð 
rihtwisne on rihtwises namen. he on-fehð 
rihtwises meden. 

& swa hwilc swa syld ænne drinc chealdes wæteres 
ánan þissa lytlera manne on leorning-cnihtes 
naman. soð ic segge eow ne amerð he his mede. 

& hit wæs geworðen þa se hælend þis ge-endyde 
hys twelf leorning-cnihtes be-beodende. hé for 
þanen þæt he lærde & bodede on heora burgan. 

Ða Iohannes on benden ge-hyrde cristes weorc. þa 
sente he to hym twegen. his leorning-cnihtes. 

& cwæð. Eart þu þe to cumene ert. oððe we 
oðres sculon abyden. 

Se hælend answerede & cwæð to heom. gað & 
kyðað iohanne. þa þing þe ge ge-hyrden & 
ge-seagen. 

Blinde ge-seoð. healte gað. hrefle synd 
aclensede. deafe ge-hereð. deade arisað. 
þærfen bodigeð. 

& eadig ys se þe ne swicð on me. 

Ða hyo ut-eoden soðlice þa on-gan se hælend 
seggen be Iohanne. & cwæð to þam menige. hwi 
eode ge ut on wæsten geseon winde aweged reod. 

oððe hwi eode ge ut ge-seon man hnescen certlen 
ge-scridne. Nu þa þe sind hnescen certlen 
ge-scridde senden on kynges husen. 

Ac hwæt geode ge ut witegan to ge-seon. ic eow 
segge eac mare þanne witegan. 

þes is soðlice be þam awriten ys. nu ich sænde 
minne ængel be-foran þine anseone. se þe 
gerewað þinne weig beforen þe. 

Soðliche ich eow segge ne aras be-twux wifen 
bearnen mare Iohanne þan fulluhtere. Soðlice se 
læsse ís. is on heofene riche hym mare. 

Soðlice fram iohannes dagen fulluhteres oð þis. 
heofene rice þoleð nead [&] strece nymað þæt. 

Soðlice ealle witegan & lage. witegedan oððe 
iohannes. 

& gyf ge willeð ge-lyfan he is helias þe to 
cumene ys. 

se þe earan hæbbe to geherene ge-hyre. 

Soðlice hwam telle ic þas cneornysse geliche. 
heo is gelich sittendon cnapen on foretige þa 
rymað to heora efenlicon. 

& cweðeð. we sungen eow. & ge ne fricodon. & we 
cwyddun & ge ne weapan. 

Soðlice iohannes com ne etende ne drinkende. & 
hyo cwæðan he hafð deofel-seocnysse. 

Mannes sunu com etende & drinkende & hyo cweðeð. 
her is ætul man & win-drinkinde. manfulre & 
synfulre freond. & wisdom ys gerihtwiseð fram 
heora bearmen (sic). 

Þa on-gan he hysfan þa burga on þam wæren 
gedon manega his mænega. for-þan þe hy ne deden 
deadbote. 

Wa þe corozaim. wa þe bethsaida. for þam gyf on 
tyro & sydon wæren ge-done þa manige þe syndde 
don on eow. ge-fern hyo deden deadbote on hæren & 
on æscan. 

Þeah ic segge ync tyre & sydonie byoð 
for-gyfendlicur on domes daig þanne eow. 

Ænd þu capharnaum cweðst þu byost þu 
up-ahafan oððe heofone. ac þu niðer wurst oð 
helle. For-þan gyf on sodome lande wæren gedone 
þa manega þe gedone synd on þe. witodlice hyo 
wunedon oð þisne dayg. 

Þeah-hwaþere ich segge eow þt sodome-wáre 
lande. beoð forgefendlichre on domes daig þanne 
þe. 

Se hælend cwæð &sweriende. Ich andette þe 
drihten. heofenes & eorþan. þu þe byheddest 
þas þing fram wisen & gleawun. & onwruge þa 
litlingan. 

Swa fæder for-þan hyt wæs swa ge-cweme be-foran 
þe. 

Ealle þing me synde ge-sealde fram mine fæder. & 
nan man ne kan þanne sune buto se fader. ne nan 
man ne kan þanne fæder bute se sune. & þam þe 
se sune wile unwregan. 

Cumeð to me ealle þa þe swinkeð & ge-seamede 
synd. & ich eow ge-blissige. 

Nemeð min góc ofer eow. & leornigeð æt me. 
for-þam ich eom bylehwit & eadmod on heortan. & 
ge ge-metað reste owren sawlen. 

Soðlice min goc is winsum & min berðene is 
leoht. 

Se hælend for on reste-daig ofer ækeres. 
soðlice his leorning-cnihtes hyngrede. & hyo 
on-gungen (sic) plockien þa ear & etan. 

Soðlice þa þa sunder-halgen þæt ge-seagen. 
hyo cwæðen to hym. Nu þine leorning-cnihtes 
doð þæt heom alyfed nys. resten-dagen to donne. 

Ænd he cwæð to heom. ne redde ge hwæt dauid 
dyde þa hine hyngrede. & þa þe mid him wæren. 

hu he in-eode on godes huse. & æt þa 
offrung-hlafes. þe næren him alyfde to etene ne 
þam þe mid hym wæron. buten þam sacerdan anen. 

oððe ne rædde ge on þare lage þt þa sacerdas 
on reste-dagen on þam temple gewemmed þanne 
reste-dayg & synden buton leahtre. 

Ic segge soðlice eow. þæt þes ys mærre þanne 
þæt temple. 

Gyf ge soðlice wisten hwæt ys. ic wille 
mildheortnysse & na on-sægdnysse ne ge-nyþerede 
ge æfre unscyldyge. 

Soðlice mannes sune is eac restes dayges hlaford. 

Þa se hælend þanen for. he com in to heore 
samnunge. 

Þa wæs þær an man se hæfde for-scrunkene 
hand. & hyo acsoden hine þus cweðende. Is hit 
alefð to hælen on reste-dagen. þæt hyo wrehton 
hine. 

He saygde heom soðlice hwilc man is of eow þe 
hæbbe an sceap. & gyf þæt afalð reste-dayge on 
pyt. hu ne nymð he þæt & hefð hit up. 

Witodlice mycele ma. mann ys sceape betera. 
witodlice hyt ys alyfed on reste-dagen wel to 
donne. 

Þa cwæð he to þam men. aþene þine hand. & he 
hyo aþenede. & hyo wæs hal geworðan. swa sye 
oðer. 

Ða sunder-halgen geoden þa ut soðlice & worhten 
ge-þeoht ongen hine hu hyo hine for-spildon. 

Se hælend soðlice þæt wiste & ferde þanon. & 
hym fylgde mycele mænigeo. & he helde hyo ealle. 

& be-bead heom þæt hyo hyt nanen men ne saygdon. 

Þæt wære gefylled þæt gecweðen wæs þurh 
ysaiam. þanne witegan. þus cweðende. 

Her ys min cnape þane ich ge-cheas min ge-corene 
of þam wel gelicode minre sawle. Ich ásette 
minne gast ofer hine. & dom he bodeð þeodum. 

Ne flít he. ne he ne hrimð ne nan man ne gehyrð 
hys stemne on stræten. 

To-cwyceð hreod he ne for-brett. & smekende flex 
he ne adwæscð. ær þam þe he awurpe dom to 
sige. 

& on his name þeodan ge-hihtað. 

Þa wæs him broht an deofel-seoc man se wæs 
blind & dumb & he hine hælde swa þæt he spæc & 
geseah. 

& þa menigeo ealle wundredon & cwæðen. Cweþe 
we ys þes dauiðes sune. 

Soðlice þa þa sinder-halgen þis ge-hyrden þa 
cwæðen hyo. Ne drifð þes deofle ut buton þurh 
beelzebub deofle ealdre. 

Se hælend soðlice wiste heora ge-þankes. & 
cwæð to heom. Ælch riche þe byð twyræde on 
hym sylfen beoð to-worpen. & ælc ceastre oððe 
hus þe byoð wiðerweard ongean hyt sylf. hit ne 
stent. 

And gyf se deofel adrif ut þanne deofel hyo byð 
to-dælde. hu maig þanne hys rice standen. 

& gyf ich þurh beelzebub adrife ut deofele. þurh 
hwane adrifð eowre bearn. for-þan hyo sylfe 
beoð owre demen. 

Gif ic soðlice on godes gaste awurpe deofel. 
witodlice on eow be-cumeð godes riche. 

Oððe hu mæg man ingan on stranges hus. & his 
fate hine be-refian bute he ge-binde ærest þane 
strangen. & þanne hys hus bereafian. 

Se þe nys mid me he is on-geanes me. & se þe ne 
gadereð mid me he to-wyrð. 

For-þan ich segge eow. ælc senne & 
bismer-spræce byð for-gyfen mannum. Soðlice 
þas halgan gastes bysmer-spræce ne byð 
for-gefen. 

& swa hlyc swa cweð word on-gen mannes sunu him 
byð forgefen. Se þe soðlice cweð on-gen 
haligne gast. ne byð hit him for-gefen. ne on 
þissere werolde. ne on þare to-wearden. 

Oððe wircað god treow & his wæstme godne 
oððe wyrcað yfel treow & his wæstme yfelne. 
Witodlice be þam wæstme byð þæt treow 
on-cnawen. 

La ge næddrene cynrin. hu mugen ge gód spræcen. 
þanne ge senden yfele. Soðlice on þare heortan 
willan se muð spæcð. 

god mann soðlice of goden gold-horde bringð god 
forð. & yfel man of yfele gold-horde bringð yfel 
forð. 

Soðlice ich segge eow. þt ælc ydel word þe man 
sprecað. hyo agyldeð scad be þam on domes 
daige. 

Soðlice of þinen worden þu byst rihtwised. & of 
þinum worden þu byst ge-niþored. 

Ða andswereden him sume þa bokeres. & þa 
sunder-halgan. þus cweðende. Lareow we willeð 
sum taken of þe ge-seon. 

he andswerede hem & cwæð. yfel cneorys & 
for-lier secheð tacne. & hyre ne beoð nan taken 
geseald buton ionas taken þas witegan. 

Witodlice swa swa ionas wæs on þas hwæles 
innoðe þreo dages & þreo niht. swa beoð mannes 
sune on eorðan heortan þreo dages & þreo niht. 

Niniueissce weres ariseð on dome mid þisse 
cneornysse & hyo niðeriað hyo. for-þan þe hyo 
dyden dead-bote on Ionases bodiunge. & þes ys 
mare þanne Ionas. 

Suð-dæles cwen arist on dome mid þisse 
cneornisse. & hyo ge-niðeriað hyo forþam þe 
hyo com fram landes ge-mærum to ge-heren 
salomones wisdom. & þes ys mare þanne salomon. 

Soðlice þonne se un-clæne gast ut-fareð. fram 
menn he gæð geond drege stowa sechende reste. & 
he ne ge-met. 

þanne cweð he. ic gecherre on min hus þanen ic 
ut-eode. & cumende. he ge-met hyt emtig 
ge-clænsed mid besmum & gefratewed. 

Þonne gað he & hym to-genimð sefen oðre gastes 
wyrse þonne he. & ingangende hyo eardigeð þer. 
& þanne wurðeð þas mannes ytemesten werse 
þonne þa ærran & swa byð þisse werstan 
cneornysse. 

Þa he þas þing þa geat spæc to þam mænege. 
þa stod his moder & his ge-broðra þær-ute 
secende spæcen to hym. 

Soðlice þa cwæð sum to him. Witodlice þin 
moder & þine ge-broðre standeð þærute þe 
sechende. 

& he andswerede hym seggedden & cwæð. Hwilc ys 
moder. & hwilce sende mine gebroðre. 

& he aþenede his hand on his leorning-cnihtes. & 
cwæð. 

Witodlice swa hwylc swa wercð mines fader willan 
þe on heofene is. he ys min broðer. & min 
swustor. & min moder. 

On þam dayge þam hælende ut-gangenden of huse 
he sæt wið þa sæ. 

& michele menigeo wæren ge-samnode to hym. swa 
þæt he eode on scyp & þær sæt. & eall syo 
menigeo. stod on þam waruðe. 

& he spæc to heom fele on bispellen cweðende. 
Soðlice ut-eode se sæwere hys sæd to sawenne. 

& þa þa he seow. sume hye feollen wið weig. & 
fugeles comen & æten þa. 

Soðlice sume feollen on stænette þær hyt 
næfde mychele eorðan. & rædlice up-sprungen 
for-þan þe hyo næfdon þare eorðan deopan. 

Soðlice up-sprungenre sunne hyo adruwedon & 
for-scrunken. for-þam þe hyo næfdon wyrtrum. 

Soðlice sume feollen on þornen. & þa þornes 
weoxan & for-þrysmedon þa. 

sume soðlice feollen on gode eorðan. & sealden 
wæstme. sume hundred-fealde. sum syxtig-fealde. 
sum þrittig-fealdne. 

Se þe hæbbe earan to ge-herenne ge-here. 

& þa genehlahten his leorning-cnihtes & cwæðen 
to hym. For-hwi spæcst þu to heom mid byspellen. 

Ða answerede he heom. for-þan þe eow ys 
ge-seald to witene heofene riches geryne. & heom 
nys na ge-seald. 

Soðlice þam þe hafð him beoð ge-seald. & he 
hæfð. soðlice se þe næfð. & þæt he hæfð 
him beoð æt-broden. 

For-þam ic spece to heom mid byspellen. for-þam 
þe lokiende hyo ne geseoð. & ge-herende hyo ne 
ge-hereð. ne ne on-geteð 

þæt on heom sy ge-felled ysaias gewitegung. Of 
ge-hernysse ge geheorað. & ge ne ongyteð. & 
lokiende ge ge-seoð. & ge ne ge-seoð. 

Soðlice þises folkes heorte. is aherd. & hyo 
hefylice mid earen ge-hyrden. & heora eagen 
be-clysdon. þe læs hye afre mid eagen ge-seagen. 
& mid earan ge-hyrdon. & mid heortan on-getan. & 
syon ge-cherde. & ic hyo ge-hæle. 

Soðlice eadygen synd eowrum eagen for-þam þe 
hyo ge-seoð. & eowre earan forþam þe hyo 
ge-herað. 

Soðlice on eornestlice ic eow segge þæt manega 
witegan & rihtwise ge-wilneden þa þing to 
ge-seonne þe ge ge-seoð. & hyo ne ge-seagen. & 
ge-hyran þa þing þe ge ge-hyrað. & hyo ne 
ge-hyrdon. 

Ge-hyre ge soðlice þa sawenden byspellen. 

Ælc þare þe godes word gehyrð & ne ongyt 
þanne cymð deofel & bereafað þæt on hys 
heortan asæwen is. þæt is se þe on þanne weig 
á-sawen is. 

Soðlice se þe ofer stan asawen is. þæt is se 
þe þæt godes word ge-hyrð & hrædlice þæt 
mid blisse onfegð. 

Soðlice hit næfð þanne wertrum on him ac is 
hwilwendlic. Geworðenre gedrefendnysse & ehtnysse 
for þam worde rædlice hyo beoð ge-untreowsede. 

Soðlice þæt þe asawen is on þornen. þæt ys 
se þe þæt word ge-hyrð. & þanne geornfulnisse 
þisse worlde. & leasunge þissere worlde welen 
forþresmiað. þæt word. & hit is buten wæstme 
ge-worðen. 

Soðlice þæt þe asawen wæs on þæt gode land 
þæt is se þe þæt word ge-herð. & on-gyt. & 
þane wæstme bringð & þonne deð sum 
hund-fealdne. sum sixtig-fealdne. sum 
þrittig-fealdne. 

He rehte heom þa þa oðerne byspel & þus 
cwæð. heofene riche is ge-worðen þam men gelic 
þe seow god sæd on his akere. 

Soðlice þa þa men slepen. þa com hys feonda 
sum & ofer-seow hit mid coccle on middam (sic) 
þam hwæte & ferden (sic) þanen. 

Soðlice þa syo wert weox & þanne wæstm brohte 
þa atewede se coccel hine. 

þa eoden þas hlaferdes þeowas. & cwæðen. 
Hlaford hu ne seowe þu god sæd on þinen akere. 
hwanen hafde he coccel. 

þa cwæð he. þæt dyde unhold man. þa cwæðen 
þa þeowas. wilt þu we gað & gaderieð hyo. 

þa cwæð he ne se þe læs ge þanne hwate 
awertwalien. þanne ge þanne coccel gaderiað. 

Læteð ayþer wexan oððe riptiman. & on þam 
riptiman ic segge þan riperen gaderiað ærest 
þanne coccel & bindeð sceaf-mælen to 
for-bærnenne. & gaderiað þane hwæte in-to mine 
berne. 

He rette heom þa get oðer bispell þus 
cweðende. heofena rice is ge-worðen gelich 
senepes corn. þæt seow se man on hys akere. 

þæt ys alre sæde læst. Soðlice þanne hyt 
wexað hyt ys alre wyrte mæst. & hyt wurð treow. 
swa þæt heofene fugeles cumað & eardigeð þær 
on his bogen. 

He spræc to heom oðer byspell & þus cwæð. 
heofene riche is ge-lic þam beorman þonne þæt 
wif onfeng & be-hydde on þrem gemitten melewes 
oð þæt hyt wæs eall ahafan. 

Ealle þas þing se hælend spæc mid byspellen to 
þam weredum. & nan þing ne spæc he buton 
byspellen. 

þæt wære ge-fylled þas witegan cwide. Ic 
untyne minne muð mid bispellen. ich bodige 
digelnysse fram midden-eardes ge-setnysse. 

He for-let þa þa menigeo. & com to his inne. & 
þa ge-neahlahten to hym his leorning-cnihtes & 
cwæðen. A reche ús þæt bispell þas hwætes & 
þas coccles 

þa andswerede he heom. se þe seow þt gode sæd 
se is mannes sune. 

Soðlice se aker is þis midden-eard. þæt gode 
sæd þæt synden þas heofenlican rices bearn. Se 
coccel synde soðlice þa manfulle bearn. 

Se unholde man se þe þane coccel seow þt is 
deofel. Soðlice þt rip ys weorlde endunge. þa 
riperas sende englas. 

Eornostlice swa swa se coccel byð ge-gadered & 
mid fere for-berned swa beoð on werolde ændunge. 

mannes sune sent his ængles & hyo gaderiað of 
hys riche ealle gedrefednysse & þa þe 
unriht-wisnesse wercheð 

& asendeð hyo on fyres ofen þær byð wop & 
toðe gritbitung (sic) 

þanne scineð þa rithwisa swa swa sunne on heora 
fæder riche. 

Heofene rice is ge-lic gehydden gold-horden. on 
þam akere þanne be-bit (sic) se man þe hine 
fint & for hys blisse gæð. & silð æll þæt he 
hæfð & ge-beið þanne Aker. 

Eft is heofene riche gelic þam mangere þe sohte 
þt gode meregrot 

þa he funde þt an derwurðe mere-grot þa eode 
he & sealde all þæt he ahte & bohte þæt 
meregrot. 

Eft ys heofene rice ge-lic. asende nytte on þa 
sæ. & of ælche fyskenne gaderiende. 

þa hyo þa þæt nyt up-atugen & sæten be þam 
strande. þa ge-curen hyo þa goden on heora fate. 
þa yfele hy atorfedon ut. 

Swa beoð on þissere worulde endunge. þa ængles 
fareð. & asyndrieð ða yfele of þare godere 
midlene. 

& a-wurpeð hyo on þas feres ofen. þær byð wop 
& toke (sic) gristbyting. 

ongete ge ealle þas þing. þa cwæðen hyo, 
witodlice we hyt on-getað. 

þa sægde he heom. for-þan is ælc læred bokere 
on heofene riche ge-lic þam heordes ealdre þe 
forð-bringð of hys gold-horde nywe þing & 
ealde. 

Ænd hyt wæs geworðen þa se hælend ge-endode 
þas byspell. þa ferde he þanon. 

& þa he com to hys earde he lærde hyo on heora 
samnungen swa þæt hyo wundredon & cwæðen. 
hwanen ys þisum. þes wisdom & þis maigen. 

Witodlice þes is smiðes sune. & hu ne hatte his 
moder MARie & hys broðra iacob & ioseph. & symon 
& iudas. 

& hu ne synd ealle hys swustre mid us. hwanen 
synðon þisen ealle þas þing. 

& hyo wæren untreowsede on him. Ða soðlice 
saigde se hælend heom. nis nan witege buton 
wurðscipe bute on hys earde. & on his huse. 

& he ne worhte þær manega mænege buto for heora 
ungeleaffulnysse. 

On þare tide ge-herde herodes se feorþan dæles 
rice þas hælendes hlysan. 

& þa sægde he his cnihten. þes is iohannes se 
fulluhtere þe ic be-heafdede he aras of deaðe. & 
for þam synde þas wundre gefremede on him. 

Soðlice herodes nam Iohannem & ge-band hine. & 
sette on cwarterne. for þam wife herodiade 
philippus his broðor. 

Iohannes him sægde. nis þe alyfed hy to wife to 
hæbbenne 

& þa þe he hine of-slean wolde he adrede him 
þæt folc for þam þe hyo hafdon hine for ænne 
witege. 

Ða on Herodes gebyrd-dayge. tumbede þær 
herodiadisse dohtor be-forem (sic) hym & hit 
likede herode. 

Ða be-het he mid aþe hire to gyfene swa hwæt 
swa hyo hine bæde. 

Ða cwæð hyo. fram hire moder ge-meneged. Syle 
me on anen disce Iohannes heafed þas fulluhteres. 

Ða wæs se kyng unbliðe. for þam aþe. & for 
þam þe him sæten mide. 

& he asende þa & be-hæfdede iohanne on þam 
cwærterne. 

& man brohte þa his heafod on anen disce. & 
sealde þam maidene. & þæt maiden hire moder. 

Ænd þa ge-neahlahten his leorning-cnihtes & 
namen his lichame. & be-berigedon hine. & coman & 
kyddan hit þam hælende. 

Þa se hælend þæt ge-hyrde þa ferde he þanen 
on-syndron on anum scype. & þa þa gangendon 
manigeo þt ge-hyrdon hyo felgdon hym of þam 
burgen. 

& þa he þanen ferde. he ge-seah mycele menigeo. 
& he heom ge-miltsede & ge-hælde þa untruman. 

Soðlice þa hyt wæs æfen ge-worðen. him to 
neahlahton hys leorning-cnihtes & him to cwæðen. 
Ðeos stowe is weste & time ys forð agan. 
for-læt þas mænigeo þæt hyo faren in-to þas 
burgen. & heom méte byggen. 

Ða cweð se hælend to heom. næbbeð hyo neode 
to farene sylle ge heom etan. 

Ða andswereden hyo we næbbeð her buton fif 
hlafes. & twegen fixsas. 

Ða cwæð se hælend. bringeð me hider. 

Ænd þa he het þa mænigeo ofer þt gærs 
sitton. & he nam þa fif hlafes & twegen fixas. & 
be-seah on þonne heofene & bletsode. Bræc þa 
þa hlafes & sealde hys leorning-cnihten. & hyo 
þam folce. 

& hyo æten ealle. & wæren ge-fylde. & hyo namen 
þa lafe twelf wylien fulle. þare britsene. 

Soðlice þare etendra ge-tel wæs fif þusenda 
weran. buton wifan & childon. 

Ænd þa sona het se hælend his leorning-cnihtas 
on scyp astigan. & to-foram (sic) hym faren ofer 
þanne muþun. oð ðæt he þa mænigeo for-lete. 

Ænd þa he hyo for-læten hafde. he eode on 
þanne munt. & hine þær ane ge-bæd. Soðlice 
þa hyt æfen wæs he wæs ana þær. 

Witodlice wæs þæt scyp of yþum to-torfod. 
for-þan þe hit wæs strang wind. 

Þa com se hælend embe þane feorþan ancred 
(sic) to heom ofer þa sæ gangende. 

Þa hyo ge-seagen þæt hyo wurðon þa gedrefde. 
& for þam eige cleopoden & cwæðen þus. 
Soðlice hit is scinlac. 

Ða spræc se hælend. & cweð. hæbbeð 
ge-leafan. ich hit eom nellen ge eow on-dræden. 

Ða andswerede hym petrus. & cwæð. Drihten gyf 
þu hit ert. hat me cuman to þe ofer þas watere. 

Þa cwæð he. cum to me. Ða eode petrus of þam 
scype ofer þæt wæter. þæt he to þam hælende 
come. 

Þa he ge-seah þanne strange wind he him 
on-drædde. Ða he warð gedofon he cweð. drihton 
ge-do me halgan. 

And þa rædlice he ge-feng hyne & þus cwæð. 
litles ge-leafenes hwi tweonodost þu. 

& þa hy wæren on scype ge-swac se wind. 

Soðlice þa þe on þam scype wæron comen & to 
him ge-bædon & þus cwæðen. Soðlice þu ert 
godes sune. 

& þa hyo ofer-seigledon hyo comen on þæt land 
genesareth. 

& þa þæt folc hine ge-cneow hyo sentten geond 
eall þæt land. & brohton to him ealle untrume. 

& hine bædon. þæt hyo hwure-þinge hys reafes 
fned æt-rinen. & swa hlylce (sic) hys æt-rinen. 
wurðen hale. 

Ða comen to him fram ierusalem þa bokeras. & þa 
fariseisse. & cwæðen. 

Hwi for-gymeð þine leorningcnihtas ure ealdran 
læge. ne þweað hy heore handen þanne hye mette 
þiggiað. 

Þa andswerede se hælend heom. & hwi for-geme ge 
godes bebod for eowre lage. 

witodlice god cwæð. wurþe þinne fæder & þine 
moder. & se þe weregeð his fader & his moder 
swelte he deaðe. 

Soðlice ge cweðeð swa hwilc swa sægð his 
fader & his moder. swa hwilc lac swa of me is 
fremeð þe. 

& ne wurðiað fader & moder. & ge for naht dydon 
godes be-bod for eower lage. 

La liceteras wel be eow witegede ysaias se witega. 
þa he cweð. 

þis folc me mid welerum wurðað. & heora heorte 
is feor fram me. 

butan intingan hio me wurðiað. & læreð manna 
lare. 

& he þa þam manigen to-gædere clypedon þus 
cwæð. ge-hyreð & on-gyteð. 

ne be-smit þanne man þæt on hys muð gæð. ac 
hine be-smít þæt of hys muþes heorte gæð. 

Þa ge-neahlahten his leorning-cnihtas hym & 
cwæðan. Wast þu þt þa fariseiscan synde 
gedrefede þisen worden gehyrden. 

Ða andswerede he heom ælc plantung þe min 
heofenlice fæder ne plantode byoð awyrt-waleð 
(sic). 

Lateð hy. hy sinden blinde. & blindere ladtewes. 
Se blinde. gyf he blindne læt. hyo falleð bege 
on ænne pett. 

Ða andswerede him petrus & cwæð. areche us þis 
bispel. 

Þa andswerede he hym. & synd ge geot buton 
andgytte. 

Ne on-gyte ge. þæt all þæt on þanne muð 
gæð. gæð on þa wambe. & byð on forðgan 
asended. 

Soðlice þa þing þe of þam muðe gað cumeð 
of þare heorte. & þa besmitað þanne mann. 

Of þare heorte cumeð þa yfele þankes. 
manslehtes unriht-hameðe. forleira. stale. lease 
gewitnesse. talliche word. 

Ðis synde þa þing þe þanne man be-smyteð. Ne 
be-smyt þanne man þah he unwesscena hande éte. 

Ænd þa ferde se hælend þanen on tyrisce. & 
sydonisse endes. 

& efne of þa chananeisscen gemæron clypede sum 
wif & cwæð. Drihten dauides sunu ge-miltse me. 
min dohter ys yfele mid deofle ge-dreht. 

Þa ne ge-andswerede he hire. ða ge-neahlahton 
his leorning-cnihtas ænd hym to cwæðen. 
for-læt hyo for-þan hyo clypað æfter us. 

Ða andswerede he. ne eom ich asend buton to þam 
scepan þe for-wurðen of israele huse. 

Ða com hyo & hyo to hym ge-bæd. & þus .cw. 
Drihten ge-fylst me. 

Ða cwæð he. nis hit na god þt man nyme beornan 
hlæf. & hunden weorpan. 

Ða cwæð hyo. Drihton þæt ys soð. Witodliche 
þa hwelpas æteð þa cruman þe of heora 
hlaferdes beodan falleð. 

Ða andswerede drihten hyre. Eala þu wif mychel 
is þin ge-leafe. ge-wurðe þe eall swa þu 
wille. & þa of þare tide wæs hire dohter hall 
geworðen. 

Ða se hælend þanen ferde. eft he com wið þa 
galileisscan sæ. & ástah on þanne munt. & þær 
sæt. 

Þa genehlahten him to michele menige hæbbende 
mid heom manega healte & blinde & samhale & manega 
oðre. & aleigdon to hys foten. & he ge-hælde 
þa. 

þæt þa maniga wundredon ge-seonde. dumbe 
spekende. healte gangende. blinde ge-seonde. & hyo 
marseden israele god. 

Þa cwæð se hælend to-gadere ge-clypedon his 
leorning-cnihton. Ðisse manigeo ich gemiltsige 
for-þan hyo ðry dages mid me wunedon. & hyo 
næbbeð hwæt hyo eatan. & ich hyo nelle festende 
for-læten. þi-læs hyo on weige teorian. 

Ða cwæðen hys leorning-cnihtes. hwær nime we 
swa fele hlafe on þis westene þt we gefyllen swa 
mychele manigeo. 

Þa cweð he. hu fele hlafe hæbbe ge. Ða 
cwæðen hyo. Seofona & feawe fisca. 

Ænd he be-bead þa. þæt syo manigeo sæte ofer 
þare eorðan. 

Ænd he nam þa. þa seofe hlafes. & þa fixsas. & 
bræc. & sealde his leorning-cnihten. & hyo 
sealden þam folke. 

& hyo æten ealle. & wæren ge-fyllede. & þæt to 
lafe wæs of þam broccan hyo naman seofan wilian 
fulle. 

Witodlice þa þær æten wæren feower þusend 
manne buton childen & wifen. 

& he for-let þa þa manigeo & eode on scyp. & com 
on þa ændes magedon. 

& þa ge-nehlahten him to pharisei & saducei. & 
costned & beedden hine þt he heom sum taken of 
heofene áteawede. 

Ða andswerede he heom & cwæð. On æfen ge 
cweðeð to-morgen hit beoð smolt weder. þis 
heofene is read. 

& on morgen ge cwedeð to-daig hit beoð reu 
weder. þeos lift scinð un-wederliche. nu cunne 
ge to-cnawen heofenes heow. witodlice ge ne mugen 
witen þare tide tackne. 

Seo yfele cneorys. & unriht-hamende tacne secð & 
hire ne beoð ge-seald bute ionases tacne þas 
witege. & þa ferde he & heom for-léét. 

& his leorning-cnihtes comen ofer þanne muþan. & 
hyo for-gæten þæt hyo hlafes naman. 

& þa sægdon he. gymeð & warniað eow fram þam 
bearman fariseorum & saduceorum. 

þa þohten hyo be-twux heom & cwæðen. nimen we 
hlafes mid ús. 

Ða se hælend wiste heore þankes he cwæð to 
heom. hwæt þence ge be-tweox eow. litles 
ge-leafan. þæt ge hlafes næbbeð 

ne understande ge gyt ne ne ge-þenceð þare fif 
hlafe & þare fif þusende manne. & hu fele 
wiliene ge naman? 

& þare seofe hlafen. & fewer þusende manne. & hu 
fele wilian ge namen? 

Hwi ne on-gyte ge geot þæt ich ne saigde be 
hlafe warniað eow fram þam beorman fariseorum & 
saduceorum. 

þa on-gæten hy þt he ne sæde warniað fram 
hlafe beorman ac fram lare fariseorum & 
saduceorum. 

Witodlice þa com se hælend on þa dæles 
cesaréé philippi. & axode hys leorning-cnihtes 
hwet seggeð menn þæt sy mannes sunu. 

Ða cwæðen hyo sume Iohannen þanne fulluhtere. 
sume heliam. sume ieremiam. oððe an þare 
witegan. 

Ða sæide he. hwæt segge ge þæt ich syo. 

Ða andswerede hym petrus. Þu eart þas lefiendes 
godes sunu. 

þa andswerede hym se hælend. eadig ert þu simon 
culfran bearn. for-þan hyt þe ne openeð ne 
un-wreag flæsc ne blod ac min fader þe on 
heofene ys. 

& ich segge þe þæt þu ert petrus. & ofer 
þisne stan ich ge-tymbrie mine chyrcan. &. helle 
gate ne magen on-gean þa. 

Ænd þe ich sylle heofena riches kaigen. & swa 
hwæt swa þu ofer eorþan gebindast. þæt beoð 
on hefene gebundon. & swa hwæt swa þu un-bindst 
on eorþan. þt beoð unbundon on heofene. 

Þa bebead se hælend hys leorning-cnihtes þæt 
hyo nanen men ne sæden þæt he wære hælend 
crist. 

Seððen he on-gan swutelian hys leorning-cnihten 
þæt he wolde faran to ierusalem. & fele þinge 
þolian fram yldren & bokeren. & ealdor-mannen. 
þara sacerda & beon of-slagen. & þridden daige 
arisen. 

And þa ge-nam petrus hine on-sundren. & cweð to 
him. drihten ne ge-wurðe þæt. 

þa be-seah he hine. & cwæð to petre. gang befte 
me sathanas. wiðer-ræde þu ert me. for-þan þu 
nast þa þing þe synd godes ac þa þe synde 
manne. 

Ða sæde se hælend hys leorning-cnihten. Gif hwa 
wile felgian me. wiðsake hine selfne. & neme hys 
rode & me felgie. 

Soðlice se þe wile his sawle ge-hæle ge-don he 
hio for-spille. & se þe wile hyo for me 
for-spille. se hyo fint. 

hwæt fremað anigen men. þah he ealne 
middan-eard ge-strynieð gif he his sawle 
for-wyrð þolieð. Oððe hwilc ge-wrixl sylð. 
se man for his sawle. 

witodlice mannes sunu ys to cumene on his fæder 
wuldre mid hys ænglen. & þanne agelt he 
æig-hwilcan be his agenen mede. 

Soðlice ich segge eow sume synd her standende þe 
deað ne onberiað. ær hyo seoð mannes sune 
cumende on hys fæder riche. 

& æfter six dagen nam se hælend petrum & Iacobum 
& Iohanne his broðer. & lædde hyo on-sunder on 
enne heahne munt. 

& he wæs geheoweð beforen heom. & hys ansiene 
scan swa sunne. & his reaf wæren swa hwite swa 
snaw. 

ænd efne þa atywde moyses & elias mid him 
sprekende. 

þa cwæð petrus to hym. drihten god is us her to 
beonne. gif þu wilt utan wercan her þreo 
earding-stowen. þe ane. moyses ane. & helie ane. 

hym þa gét sprecende. & soðlice þa 
briht-welcan hyo ofer-scan. & þa efne com stefen 
of þam wolcne & cwæð. Her ys min leofe sunu. on 
þan me well ge-likað. ge-hereð hine. 

& þa hye þis ge-hyrden his leorning-cnihtes hyo 
fellen on heora ansiene. & hym swiðe adredden. 

He ge-neahlahte þa & hyo æt-ran & heom to 
cwæð. Ariseð & ne on-drædeð eow. 

Þa hyo heora eagen up-áhofen ne geseagen hyo 
nanne buton þanne hælend sylfne. 

& ða hyo of þa munte eoden se hælend heom 
be-bead. & þus cweð. Nanen men ge þis ne seggen 
ær mannes sune of deaðe arise. 

And þa axoden hys leorning-cnihtes hine Hwet 
seggeð þa bokeres. þæt ge-berige ærest cuman 
heliam. 

Þa andswerede he heom. Witodlice helias ys toward 
& he ge-edniwað ealle þing. 

Soðlice ich eow segge þæt helías com & hyo 
hine ne ge-cneowen. Ac hyo dyden embe hine swa 
hwæt swa hyo wolden. & swa ys mannes sune eac 
fram heom to þrowienne. 

Þa on-geaten hys leorning-cnihtes þæt he hit 
saigde be iohanne þam fulluhtere. 

Ænd þa he com to þare manigeo him to 
ge-nehlahten sume ge-byggenden cneowen to-foren 
him & cwæðen. 

Drihten gemiltse minne sune. for-þan þe he ys 
wel-seoc. & yfel þoleð. oft he falð on fyr. & 
gelomlice on wætere. 

& ich brohte hine to þinen leorning-cnihten. & 
hyo ne myhton hine hælen. 

Ða andswerede he heom. Eale ge un-geleaffulle. & 
þweore cneores. hu lange byo ich mid eow. hu 
lange for-bere ich eow? bringeð hine to me hider. 

Ænd þa þredde se hælend hine. & se deofel hine 
for-let. & se cnapa wæs on þare tide ge-hæled. 

Þa ge-neahlahten his leorning-cnihtes to hym. & 
hym to cwæðen. digelice. Hwi ne mihte we hine 
ut-adrifen. 

Ða cwæð he for heora ungeleaffulnysse. Soðlice 
on eornest ic eow segge. gyf ge hafden ge-leafan 
swa mycel swa senepes corn. & ge cwæðen to 
þissen munte. far heonen. þanne ferde he. & eow 
ne byeð anyg þing un-myhtig-lic. 

Soðlice þis kyn ne beoð ut-adrifen buten þurh 
gebed & fæsten. 

Ða hyo wunedon on galilea. þa cwæð se hælend. 
Mannes sune is to syllene on manne hande. 

& hyo of-slað hine. & he arist on þam þriddan 
daige. Þa wurðon hyo þearle ge-unrotsede. 

Ænd þa he com to kafarnaum. þa ge-neahlahton to 
petre. þa þet gafel namen. & þus cweðen. Eower 
lareow ne gylt he gafel. 

þa cwæð he. gyse he deð. & þa he com in-to 
þam huse. þa cwæð se hælend. Hwæt þincð 
þe symon. æt hwam nymeð kyninges gafol. oððe 
toll. of hire bernen. hwæðer þe of fremden. 

Ða cwæð he of fremden. Ða cwæð he. 
Eornestlice þa barn senden frie. 

þah-hwæðere. þæt we hi ne unrotsige. gá to 
þare sæ. & werp þinne angel ut & nym þanne 
æreste fisc. & his muð ge-opene. þu finst ænne 
penig on him. nym þanne & syle for me & for þe. 

On þare tide geneohlahton his leorning-cnihtas to 
þam hælende. & cwæðen. Hwa wenst þu is eldre 
on heofene rice. 

Ænd þa clypede se hælend enne geongling. & 
sette on heora midlen 

& cweð. Soðlice ic segge eow. bute ge beon 
ge-cyrde & ge-worðenne swa swa litlingas ne ga ge 
on heofena riche. 

Swa hwylc swa hine eadmet. swa þes litling. se ys 
mare on hefene riche. 

Ænd swa hwilc swa enne þellicne litlyng on mine 
naman on-fegð se on-fegð me. 

Soðlice se þe be-swicð ænne of þissen 
litlyngen þe on me ge-lyfeð betere hym ys þæt 
an cweornstan syo to hys sweoran ge-cnyt. & sye 
be-sænced on sæs grund. 

Wa þissen midden-earde þurh swikedomes. Neod ys 
þæt swicdomes cumen þeah-hwæðere wa þam men. 
þe swikedom þurh hine cymð. 

Gyf þin hand oððe þin fot þe swikeð. acherf 
hine of. & awurp hine aweig fram þe. Betere þe 
is þt þu gá wan-hal oððe halt to lyfe þanne 
þu hæbbe twa hande & tweige fet. & syo on eche 
fer ge-sent. 

Ænd gyf þin eage þe swicað ahola hyt ut ænd 
awurp hyt fram þe. Betere þe ys mid anen eage on 
life to ganne. þanne þu syo mid twam asend on 
helle fer. 

Warnieð eow þæt ge ne for-hugien ænne of 
þissen lytlingen þe ge-lefeð on me. 

Soðlice mannes sune com to ge-hælenne þæt 
for-wærð. 

Hwæt ys eow ge-þuht gyf hwylc man hæfð hund 
scepe & hym losæð an of þam. hu ne for-let he 
anan þa nigon & hund-nigentig on þam munte. & 
gæð & secð þæt an þe for-wurð. 

& gyf hit ge-lympð þæt he hit fint. soðlice ic 
eow segge þæt he swiðre geblidsað for þam 
anum. þanne for þa nige & hund-negentig þe ná 
ne loseden. 

Swa nis wille be-foren eowren fader. þe on 
heofene ys. þæt an for-wurðe of þysen 
litlingan. 

Soðlice gyf þin broðer synegeð wið þe. gá & 
styr hine. be-twuxe þe & hym sylfen. Gyf he þe 
ge-hyrð. þu ge-eðstaþelest þinne broðor. 

Gyf he þe ne ge-hyrð. nym þanne gyt enne to þe 
oððe twegen. þæt ælc word stande on tweigre 
oððe on þreora ge-witnysse. 

Gyf he þanne þe ne gehyrð. segge hit 
ge-fer-redene. Gyf he hine ne ge-hyrð syo he þe 
swa swa hæðene & mannful. 

Soðlice ich segge eow swa hwilce swa ge 
ge-bindað ofer eorþan þa beoð ge-bundene on 
heofene. & swa hwilce swa ge ofer eorþan 
un-bindað. þa beoð on heofene un-bundene. 

Eft ich eow segge gyf tweigen of eow ge-þwariað 
ofer eorðan be ælchen þinge þe hyo byddað. 
hyt ge-wurð hym of minan fæder þe on heofene 
ys. 

Ðær tweigen oððe þreo synden on minen namen 
ge-gadered þær ich eom on heore midlene. 

Ða ge-nehlahte petrus to hym & cwæð. drihten 
gyf min broðer synegað wið me mot ic hit hym 
for-gyfan oððet seofe syþan. 

Ða cwæð se hælend. ne segge ic þe oððe 
seofan siðas. ac oððe seofen hund-seofentig 
siðan. 

For-þam ys heofene riche an-lich þam kyninge þe 
his þeowas ge-gaderede. 

& þa he þt ge-rad sette. hym wæs an broht se 
him scolde teon þusend punde. 

& þa he næfde hwær-mid he hyt agulde. hym het 
his hlaford ge-syllan & his wif & his chyld. & 
eall þæt he ahte. 

Ða strehte se þeow hine. & cwæð. Hlaford hafe 
ge-þyld on me. & ich hit þe eall agylde. 

Þa ge-miltsede se hlaford hym & for-gef hym eall 
þanne gylt. 

Ða se þeowe ut-eode he ge-mette hys 
efen-þeowan. se hym scolde an hund panegan. & he 
nam hine þa & for-þresmede hine. & cwæð. Agyf 
þæt þu me scelt. 

Ænd þa astrehte hys efen-þeowa hine. & bæd 
hine. and þus cwæð. Ge-þyldiga. & ic hit þe 
all agyfe. 

He þa nolde ac ferde & warp hine on cwærterne 
oððe þt he him eall agulde & gyfe. 

Ða ge-seagen his efen (sic) þæt. þa wæren hyo 
swiðe ge-unrotsode. and coman & sægden heore 
hlaforde ealle þa dæden. 

Ða cleopede hys hlaford hine & cwæð to hym. 
Eala þu leðra þeowa ealne þinne gelt ic þe 
for-gef for-þam þe þu me bæde. 

Hu ne ge-berede þe ge-myltsian þine 
efen-þeowan. swa swa ich þe gemyltsede. 

Ða wæs se hlaford eorre. & sealde hine þam 
wicneren (sic). oð ðæt he eall agulde. 

Swa doð min se heofenlice fæder gyf ge of eowren 
heorten eowren broðren ne for-gyfað. 

Ænd þa se hælend ge-ændede þas spræche he 
ferde fram galiléé & com on iudeissce ændes 
begeonden iordane. 

& him felgyde michele manega. & he hy ge-hælde 
þær. 

Ða genehlacten hym to farisei hine costniende. & 
cwæðen. is alyfd anigen men his wif to 
for-latenn. for anigen þingen. 

Ða andswerede he heom. ne ræde ge se þe on 
fruman worhte. he worhte wepman ænd wimman. 

& cwæð. For-þam se man for-læt fader & moder & 
hine to hys wife ge-þeot. & beoð tweigen on anen 
flæsce. 

Witodlice ne synd hyo twegen ac an flæsc. Ne 
ge-twæme nam (sic) man þa þe godd ge-samnode. 

Ða cwæðen hyo. hwi het moyses syllan 
hiw-gedales boc & hio forlæten. 

Ða cwæð he moyses for eower heorte heardnysse 
lyfde eow eower wif to forlæten. Soðlice næs 
hit on fremde swa. 

Soðlice ic segge eow swa hwa swa for-læt hys wif 
buton forleigre & oðer fettað se unriht-hameð. 
& se þe for-læte after hym nymð. se 
unriht-hæmeð. 

Þa cwæðen hys leorningcnihtes. Gif hit swa ys. 
þam men mid hys wife. ne fremeð nane men to 
wifienne. 

Þa cwæð he. ne under-foð ealle men þis word. 
ac þam þe hyt ge-seald ys. 

soðlice synd be-listnode þe of heore moder 
innoðe cumað. & eft synd be-listnode þe hye 
sylfe belistnodon for heofonum rice. under-nime se 
þe under-nymen mæg. 

Þa wæren hym ge-brohte litlinges to. þt he hys 
hand on hyo asette. & hyo gebletsede. Ða 
þreatode hys leorning-cnihtes hyo. 

Ða cwæð se hælend. læteð þa litlingas. & 
nelle ge hyo for-beodan cuman to me. swilcre ys 
heofena rice. 

& þa he heom hys hand on asette. þa ferde he 
þanon. 

& þa ge-nehlahte hym an man to. & cwæð. Lá 
gode lareow hwæt godes do ich þæt ich eche lyf 
hæbbe. 

Ða cwæð he. Hwæt axost þu me be gode. An god 
is god. soðlice gyf þu wylt on lyf becuman heald 
þa bebode. 

Þa cwæð he hwilce. Þa cwæð se hælend. ne do 
þu man-slyht. ne do þu unriht-hameð. ne stell 
þu. ne sæge þu lease gewytnesse. 

wurðe þinne fæder & þine moder. & lufe þine 
nextan swa þe selfne. 

Ða cwæð se geonga. Eall þis ich ge-heold. 
hwæt ys me gyt wana. 

Þa cwæð se hælend. Gyf þu wylt beon 
fulf[r]emed ga & be-chep al þæt þu hafst & syle 
hyt þearfen. & þonne hæfst þu goldhord on 
heofene. & cum & folge me. 

Þa se gonge man gehyrde hys word. þa geode he 
unrot aweig. Soðlice he hæfde mycele ehte. 

Witodlice se hælend cwæð to hys 
leorning-cnihten. Soðlice ich eow segge þæt 
ærfedlice se wælige gæð on godes riche. 

& æft ich eow segge þæt æþelicor beoð þam 
olfende to ganne þurh nædle eage. þanne se 
welega on heofene riche gá. 

Ða hys leorning-cnihtes þis ge-hyrdon. hyo 
wundreden & cwæðen. hwa mæg þys ge-healden. 

Ða cw. se hælend un-æðelic þæt ys mid 
mannen. ac ealle þing synde mid gode æðelice. 

Þa answerede petrus & cwæð. Nu we for-leten 
ealle þing & felgden þe. hwæt beoð us to mede. 

Ða cwæð se hælend. Soð ich eow segge þæt ge 
þe me felgedon on æchnunge. þanne mannes sune 
syt on hys magen-þrimme. þæt ge sitteð ofer 
twelf settl. demende twelf mægðe israel. 

& ælc þe for-læt for minen namen hys hus oððe 
hys ge-broðre. oððe hys ge-swustre oððe 
fæder oððe moder. oððe wif oððe bearn. 
oððe land. be hundfealden he on-fehð lean & 
hafð eche lyf. 

Soðlice manega fyrmeste beoð ytemeste. & 
ytemeste fyrmesta. 

Soðlice heofene rice ys ge-lic þam hyrdes 
ealdre. þe on ernemorgen ut-eode áhyrian wyrhten 
on hys win-geard. 

Ge-wordenre ge-cwydredene þam werhtan he sealde 
ælchen ænne pænig wið hys dæges weorke. he 
sente hyo on hys win-geard. 

& þa he ut-eode ymbe under-tide. he ge-seah oðre 
on stræte ydele standen. 

Þa cwæð he. ga ge on minne win-geard. & ic gyfe 
eow þt riht beoð. & hy þa eoden. 

Eft he ut-eode embe þa syxten & þa nigeþan 
tyde. & dyde þam swa ge-lice. 

Ða ymbe þa endlyftan tide heo (sic) ut-geode. & 
funde oðre standende. & þa sægde he. Hwi stande 
ge her ealne dayg ydele. 

Ða cwæðen hye. for-þan þe nan mann us ne 
herde. Ða cw. he gað on minne win-geard. 

Soðlice þa hyt wæs æfen ge-worðen. þa sægde 
þas wingeardes hlaford hys ge-refen. Clepe þa 
werhtan. & gyf heom heore mede. agyn fram þam 
ytemestan. oð þanne fyrmesten. 

Eornestlice þa ða ge-comen þa ymbe þa 
ændlyften tide comen. þa onfengen hi ælch hys 
panig. 

& þa þe þær ær comen wenden þæt hyo mare 
scolden on-fon. þa on-fengen hyo sindrie paneges. 

Ða ongunnen hyo murcnian ongean þanne heorde 
alder. 

& þus cwæðen. Ðas ytemestan worhtan ane tíde. 
& þu dydest hyo ge-liche us. þe bæren byrdene 
oððe þises dayges hæten. 

Þa cwæð he andsweriende hyora anen. Eale þu 
freond ne do ich þe nane teonen. hu ne come þu 
to me to wyrcenne for ænne panig. 

nym þæt þe þin ys & gá. ic wille þisen 
ytemestan gyfan eal swa mycel swa þe. 

Oððe ne mot ic don þæt ic wille. hwader þe 
þin eage manfull ys. forþam þe ich gód eom. 

Swa beoð þa fyrmestan ytemeste. & þa ytemesta 
fyrmesta. Soðlice manega synde ge-clypede. & 
feawe ge-corena. 

Þa ferde se hælend to Ierusalem. & nam hys 
leorning-cnihtes on-sundren & þus cwæð to heom. 

Nu we fareð to ierusalem. ænd mannes sune beoð 
ge-seald þare sacerda eldren & bokeren. & hyo 
ge-niðeriað hine to deaðe. 

þeoden to bisemerienne. & to swingenne. & to 
ahonne. & þam þridde daige he arist. 

Ða com to hym zebedeis bearne moder mid hire 
bearnen. hyo ge-eadmedende & sum þing fram him 
byddende. 

Ða cwæð he. hwæt wilt þu. Ða cwæð hye. 
sege þæt þas twege mine sunas sittan an on 
þinen swiðren healfe. & se oþer on þinen 
wenstron on þinen rice. 

Ða andswerede heom se hælend. gyt nyston ge 
hwæt gyt byddeð. mugen gyt drinken þanne calic 
ðe ic to drinken hæbbe. Ða cwæðen hye wit 
mugen. 

Ða cwæð he. witodlice gyt minne calic drinkeð. 
to sittenne on mine swiðre healfe oððe on 
wenstren nis me inc to sellenne. ac þan þe hit 
fram minen fæder gegarewed ys. 

& þa þa teon leorning-cnihtes gebolgen wið þa 
twegen broðren. 

Þa clypede se hælend hyo to hym & cwæð. Wite 
ge þæt ealdormen wealdeð heora þeode. & þa 
þe synd ealdran hæbbed anweald on heom. 

ne beoð swa be-twex eow. ac swa hwilc swa wile 
betweox eow byon eldra syo heo eowre þeing. 

& se þe wile beo-tweox eow beon fyrmest syo he 
eower þeow. 

Swa mannes sune ne com þæt hym man þenode. ac 
þæt he þenode & sealde hys sawle lyf to 
alesendnysse for manegen. Ge wilniað to 
ge-þeonne on gehwaden þinge. & to beon ge-wunod 
on þam mæsten þingen. Witodlice þanne ge to 
reorde gelaðode beoð ne sytte ge on þam 
fermestan sætlen. þe lest þe arwurðore wer 
æfter þe cume. & se husbunde hate þe arisan & 
ryman þam oðren & þu beo ge-scend. gyf þu 
sitst on ge-reorde on þam ytemestan setle. & 
æfter þe cymð oðer gebeorn. & se laðiende 
cweð to þe site innor leof. þanne byoð þe 
arwurdlicor. þanne þe man utter scufe. 

& þa he ferde fram ierico hym felgde mycel 
maniga. 

& þa sæten twegen. blinde wið þanne weig. & 
hyo ge-herden þæt se hælend þær forð-ferde. 
& þa clypeden hyo to hym and cwæðen. drihten 
ge-miltse unc dauiðes sune. 

Ða bed syo manige heom þæt hyo swugedon. þa 
clepedon hyo þæs þe mare. Drihten ge-miltse unc 
dauiðes sune. 

Ða stod se hælend & clypede hyo to hym & cwæð. 
hwæt wille git þæt ic inc do. 

Þa cwæðen hio. Drihten þæt uncor eagen seon 
ge-openede. 

Ða ge-miltsede he heom. & heora eagen æt-ran. & 
hyo ge-seagen. & felgedon hym. 

Ænd þa he ge-neahlahte ierusalem. & com to 
bethfage. to oliuete dune. þa sente he his twegan 
leorning-cnihtes 

& saigde heom. Fareð to þam castelle þet foren 
on-gen eow ys. and þanne sone finde ge ane assene 
ge-teiggede. & hire folen mid hire. un-tegeð hio. 
& ladeð to me. 

& gyf hwa anyg þing eow to-cweð. seggeð þæt 
drihten hafeð þises neode. þanne for-let he eow 
rædlice. 

Eall þis wæs geworðen þæt wære ge-filled 
þæt þurh ysaiam þanne witega ge-cweðen wæs. 

Seggeð heahnysses dohter nu þin kyning kymð þe 
to. ge-dafte & rit uppon tamere assene & hire 
folan. 

& þa ferde hys leorning-cnihtas & dydon swa he 
heom be-bead. 

& lædde þa assene to hym & hire fola. & leigdon 
heora reaf uppon hyo & setten hine on-ufon. 

Witodlice þæt folc spretton heora reaf on þanne 
weig. sume heowan þare treowa boges & streoweden 
on þanne weig. 

þæt folc þe þær be-fore ferde. & þæt þe 
þær-æfter ferde clypeden & cwæðen. hal syo 
þu dauiðes sune. Syo ge-bletseð seþe com on 
drihtenes naman. Syo hym hal on hahnessum. 

Ða he ferde to ierusalem þa warð eall syo 
burhware onstired & cwæðen. hwæt ys þes. 

þa cwæð þæt folc. þis is se hælend witege 
of nazareth on galilea. 

Þa se hælend in-to þam temple eode. he adraf ut 
ealle þa þe cheapeden innan þam temple. & þare 
mynetere scameles. & heora setle þare þe culfran 
sealden he tobræc. 

& cwæð te heom. hit ys awriten min hus ys 
bed-hus. Witodlice ge worhten þt to þeof-coten. 

Ða eoden to hym þa blinde & þa healte & he hyo 
ge-hælde. 

Witodlice þa þare sacerda ealdres & þa bokeres 
ge-seage þa wundre þe se hælend worhte. & 
gehyrden hu þa chyld clepedon on þam temple & 
cwæðen sy dauiðes sune hal. þa wæren hyo 
eorre. 

& cwæðen. ge-herst þu hwæt þas cweðeð. þa 
cwæð he. witodlice ne rædden ge næfre þa 
fulfremedesten lof of chyldren. & of sacerda 
muðe. 

& he for-læt hyo þære. & ferde of þare berig 
to bæthanie & lærde hie þar be godes rice. 

On morgen þa he eft to þare berig for. þa 
hingrede hym. 

& he ge-seah an fíc-treow be þa weige. þa eode 
he to hym. & ne funde on hym bute þa leaf ane. 
Ða cwæð he. ne wurðe næfre of þe wæstme 
akenned. Ða sone for-scranc þæt fic-treow. 

& hys leorning-cnihtas wundredon & cwæðen lokið 
nu hu rædlice þæt fic-treow for-scranc. 

Ða andswerede he heom & cwæð. Soð ic eow segge 
gyf ge hæbbeð ge-leafen & ge ne tweonie ne do ge 
þæt an be þam fíc-treowe. ac eac þah ge 
cweðen to þisen munte ahefe þe upp & fall innan 
þa sæ. 

& ealles þas þe ge byddeð. eow beoð 
ge-teiþað gyf ge lefæð. 

Ða he com in-to þam temple þa comen þare 
sacerda aldres him to. & cwæðen. On hwilces 
mihte wyrcst þu þas þing. & hwa sealde þe 
þisne anweald. 

þa andswerede se hælend & cwæð. & ic acsiege 
eow ane spæce. Gyf ge þa spræce me seggeð. 
þanne segge ic eow on hwilcen anwealde ic þas 
þing werche. 

Hwæðer wæs iohannes fulluht þe of heofene þe 
of mannen? Ða cwæðen hyo beo-tweoxe heom. Gyf 
we seggað of heofene. þanne cweð he. for hwan 
ne ge-lyfde ge hym. 

Gyf we seggeð of mannen. we on-drædeð þis 
folc. Ealle hyo hafden iohanne for ænne witega. 

Ða andsweredon hyo. & cwæðen. we nyten. Þa 
cwæð he. ne ich eow ne segge of hwilcen anwealde 
ich þas þing wyrche. 

Hu þincð eow. An man hafde twege sunes þa cweð 
he to þam yldran suna. ga & wyrc to-day on mine 
win-gearde. 

Ða cwæð he ich nelle. eode þah seððan to 
þam wingearde. 

Ða cwæð he all-swa to þam oðren. Ða 
andswerede se hym & cwæð. hlaford ich gá. & ne 
eode swa-þeah. 

hwæðer þare tweire dyde þas fæder willen. Ða 
cwæden hyo se æftrere. Ða cwæð se hælend to 
heom. Soð ich eow segge þt manfulle & þa 
myltystran gað be-foren eow on godes riche. 

Iohannes com on rihtwisnesse weige. & ge ne 
ge-herden hine. Witodlice manfulle & myltistran 
ge-lyfden. & ge ge-seagen & ne dydon syððan nane 
deadbote þæt ge ge-lyfdon on hym. 

Ge-herað nu oðer byspel. Sum hyrdes ealdor wæs. 
se plantede wingeard. & be-tynde hine & sætte 
þær-on winwrengen & ge-tymbrede ænne stepel. & 
ge-sette þane mid eorðetylian. & ferde on 
eall-þeodignysse. 

Ða þare wæstme tíd neohlahte. þa sende he hys 
þeowas to þam eorðtilian þæt hyo on-fengen 
hys wæstmes. 

Ða namen hyo hys þeowas. & swungen sume. & sumne 
hyo of-slogen. sumne hyo of-torfoden. 

Ða sende he eft oðre þeowas selre þanne þa 
formere wæron. þa dyden hyo þam ge-liche. 

Eft nexstan he sende hys sune heom to. & cwæð. 
Hyo for-wandigeð þæt hyo ne doð minen sunen 
swa. 

Witodlice þa þa tylien þanne sune ge-seagen þa 
cwæðen hyo be-twuxe heom. Þes ys se earfedneme 
uton gan & of-slean hine. & hæbben us hys ehte. 

Ða namen hyo & of-slogen hine. & awurpen 
wið-uten þanne win-geard. 

Hwæt doð þes wingeardes hlaford. þan 
eorðe-tylian þanne he cymð. 

Ða cwæðen hyo. he for-deð þa yfele mid yfele. 
& ge-sett hys wingeard mid oðre tylian. þe him 
his wæstmen heore týdon agyfen. 

Ða cwæð se hælend ne redde ge næfre on 
ge-writen. Se stan þe þa tymbrienden awurpen. ys 
geworðen on þare hyrnan heafde. Ðys is fram 
drihtene ge-worðen & hit is wunderlich on eowre 
eagen. 

forþan ic segge eow. þæt eow beoð æt-broiden 
godes rice. & beoð ge-seald þare þeode þe hyo 
earnieð. 

Ænd se þe falð uppe þisne stan. he beoð 
to-brised. & he to-bryseð þane þe he on-uppen 
falð. 

Ða þa sacerda ealdres. & þa farisei. þis 
byspell ge-herdon. þa on-geatan hyo þæt he hyt 
sægde be heom. 

Hyo sohten hyne & ondrædden þæt folc. for-þam 
þe hyo hæfden hyne for ænne witegan. 

Ða saigde he heom oðer byspel. & þus cwæð. 

Heofena rice is gelic geworðen þam kynge þe 
makede hys sunes bridgyfte. 

ænd sente hys þeowas. & clypede þa ge-laðoden 
to þam gyftan. þa nolden hyo cumen. 

Ða sende he eft oðre þeowes & sæde þam 
ge-laðeden. nu ich gegerewede mine feorme. mine 
fearres & mine fugeles syndde of-slagene & ealle 
mine þing synde gearewe cumað to þam gyftan. 

Ða forgemden hyo þæt. & fyrden sum to hys tune. 
sum to hys mangunge. 

& þa oðre namen hys þeowes. & mid teonan 
ge-swencten & of-slogen. 

Ða se kyng þæt ge-hyrde. þa wæs he eorre & 
sænde his heretoge & for-dyde þa manslagen. & 
heora burh for-bærnde. 

Ða cwæð he to hys þeowas. Witodlice þas 
gyften synden gearewe ac þa þe ge-laðode wæron 
ne sinden wurðe. 

Gað nu witodlice to weoggelæten & clepiað to 
þisse gyftan swa hwilce swa ge ge-meton. 

Ða eoden þa þeowes ut on þa wegas & 
ge-gaderedon ealle þa þe hyo ge-metton gode & 
yfele. Ða wæron þa gyfton-hus. mid sittenden 
mannen ge-felledde. 

Þa eode se kyng in. þæt he wolde ge-seon þa 
þe þær sæten. þa ge-seah he þær ænne man 
þe næs mid gyftlicen reafe ge-scred. 

Þa cwæð he, La freond hu-mæte eodest þu in. & 
næfdest gyftlic reaf. Ða ge-swigeode he. 

Ænd se cyng cwæð. to his þeignen. ge-bindað 
hys handen & hys fet. & wurpeð hine on þa uttren 
þeostran. þær beoð wop & toðe gristbitung. 

Witodlice manega synde ge-laðede ác feawe 
ge-corene. 

Ða ongunne þa farisei. ræden þæt hyo wolden 
þanne hælend on his sprace be-fon. 

Ða senden hyo hym heora leorning-cnihtas to mid 
þam herodianissen & þus cwæðen. Lareow we 
witon þæt þu ert soðfæst. & þu lærst godes 
weig. mid soðfæstnysse & þu ne wandest for nane 
men. ne þu ne be-sceawast nanes mannes had. 

Saige us hwæt þincð þe ys hyt alyfed þæt man 
caisere gafel sylle. þe na? 

þa se hælend heora facne ge-hyrde þa cwæð he. 
la lickeres hwi fandige min. 

atewiað me þas gafeles menet. Ða brohten hyo 
him enne panig. 

Ða cwæð se hælend to heom. Hwas anlicnysse is 
þis. & þis ofer-gewrit. 

Hyo cweðen þas cayseres. Ða cwæð he agyfeð 
þan caysere þa þing þe þas cayseres synde. & 
gode þa þing þe godes synt. 

Ða hyo þt ge-hyrdon ða wundreden hyo. & 
for-leten hine & ferden on-weig. 

On þam dagen comen to him saducei. þa seggeð 
þt nan ariste ne syo. & hyo axoden hine 

& cwæðen. Lareow Moyses sæde gif hwa dead syo & 
barn næbbe. þt his broðer nymed hys wif & 
streoned him bærn. 

Witodlice mid us wæren seofe ge-broðre. & se 
forme fette wif. & forð-ferde. & lefde his 
broðer hys wif buton bearne. 

& se oðer alswa. & se þridde. & swa oððe þe 
seofende. 

þa æt þan sefemestan forð-ferde þt wif. 

hwilces þas þare seofene byð þt wif on þam 
ariste. ealle hyo hædden hy. 

þa andswerede se hælend heom. & cwæð. ge 
dwelied & ne cunnan halig ge-write. ne godes 
magen. 

Witodlice ne wifiað hyo. ne hyo ne cheorliað. on 
þam ariste. ac hyo synd swilce godes engles on 
heofene. 

Ne rede ge be deadere manne ariste. þt eow fram 
gode ge-saigd wæs. 

Ic eom abrahames god. & ysaaces god. & iacobes 
god. nis god na deadre manne ac libbendre. 

þa þt folc þt ge-hyrde þa wundredon hyo hys 
lare. 

Þa þa fariseiscan ge-hirdon þt he het þa 
saduceisscen stille beon. þa eoden hyo to-gadere. 

& an þe wæs þare lage lareow axode hine. & 
fandede hine þus cweðende. 

Lareow hwæt is þt mæste be-bod on þare lage. 

Ða cwæð se hælend. Lufe drihten þinne god on 
ealre þinre heorten. & on alre þinre sawle. & on 
eallen þine mode. 

þt is þt mæste & þt fyrmeste be-bod. 

Oðer is þan gelic lufe þine nextan swa swa þe 
selfne. 

On þisen twam be-boden beoð ge-fyld eal sy lage. 

Ða þa fariseiscan gegaderede wæren þa cwæð 
se hælend. 

Hwæt þincð eow be criste. hwas sune is he. hyo 
cwæðen dauiðes. 

Ða cwæð se hælend. hwi clypað dauid hine on 
gaste drihten & cweð. 

Drihten cwæð to minen drihtene. site on minen 
swiðren healfe. oððet ic sette þine feond þe 
to fot-scæmele. 

Gif dauið hine on gaste drihten clypað. hu is he 
his sune. 

Ða ne myhton hyo him nan word andswerian. ne nan 
ne dorste of þam daige hym nan þing mare axien. 

Þa spræc se hælend to þam folke. & to his 
leorning-cnihten. 

& cw. bokeres. & pharisei. sæten ofer moyses 
lareow-setl. 

healdeð & wyrcað swa hwæt swa hyo seggað. & ne 
do ge na æfter heore wercan. Hyo seggeð & ne 
doð 

hyo bindeð hefige byrdene. þe man abere ne mæg. 
& leggeð þa up-on mannen exlan. & nelled hie þa 
mid heora fingre æt-hrinan. 

Ealle heore werc hyo doð þt men hyo ge-seon. hyo 
tobredeð heora halsbec. & marsiað heora reafe 
fnæde. 

Hyo lufieð þa fermestan setlen on beorscipan. & 
þa fermeste lareow-setlen on ge-samnengen. 

& þt hy men grete on stræten. & þt hy man manne 
lareowes nemnie. 

Ne gerne ge þt man eow lareowes nemnie. An ys 
eower lareow. Ge synde ealle ge-broðre. 

& ne nemnie ge eow fæder ofer eorðan. an ys 
eower fæder se þe on heofene ys. 

Ne eow man ne nemnie lareowes. for þam ane crist 
ys eower lareow. 

Se þe eower yldest byo. syo se eower þeing. 

Witodlice se þe hine up-áhefð. se beoð 
ge-neþered. & se þe hine selfne ge-eadmet. se 
beoð up-ahafen. 

Wa eow bokeras & farisei lickeras for-þam ge 
be-lukeð heofene rice be-foran mannen. Ne ge in 
ne gað. ne ge ne geþafiað. þt oðre ingan. 

<> 

Wa eow bokeres & farisei liceteras for-þam. ge 
befareð sæ. & eorðan þt ge don ænne 
ealðeodigene. & þanne he ge-wurðin beoð ge 
ge-doð hine helle bearn. twifealdlicor þanne 
eow. 

Wa eow blinde liceteras ge seggeð swa hwylce swa 
swereð on temple þt is naht. swa hwa swa swerað 
on þas temples golde. se ys sceldig. 

Eale ge desigen & blindan hwæðer ys mare ðe þt 
gold þe þt tempel þe þt gold halgað. 

& swa hwa swa swereð on þam weofede þt ys naht. 
Swa hwilc swa swereð on þare ofrunge þe ofer 
þt weofed ys se is geltig. 

Eale ge blinde hwæðer is mare þe offreng þe 
þt weofod þe ge-halgod þa offrenge. 

Witodlice se þe swereð on weofode. he swereð on 
him & on eallen þan þe him ofer synt. 

& se þe swereð on temple he swereð on him. & on 
þam þe him on eardiað. 

& se þe swereð on heofenan he swereð on godes 
þrim-settel. & on þam þe ofer þt sit. 

Wa eow bokeres & farisei. liceteres ge þe 
teoðiað mintan dyle & cumin & for-leten þa 
þing þe synde hefegeren. þære lage dom. & 
mildheortnysse. & geleafan. þas þing hit 
geberede. þt ge dydon. & þa oðre ne for-leten. 

La blinde latteowas ge drenieð þanne gnet aweig. 
& drinceð þa olfend. 

Wa eow bokeres. & farisei liceteras. for-þam ge 
clænsiað þt wið-utan þas calices & disscas. & 
ge synt innan fule reaflakes & unclænnysse. 

Eala þu blinde fariseus. clænse ærest þt 
wið-innan ys. calices & discas (sic) þt hit sye 
clæne þæt wið-uten ys. 

Wa eow bokeres & pharisei liceteras. for-þam ge 
synde gelíc hwite beriene. þa þinceð mannen 
uten wlytige. & hyo sinden innan fulle deadera 
banen. & ealre felðe. 

& swa ge atewiað uton mannen riht-wisnisse. innen 
ge synd fulle licetenge & unrihtwisnysse. 

Wa eow bokeres & farisei liceteras. ge þe 
tymbrieð witegene byregene. & glencgað 
rihtwisere ge-mynd-stowe. 

& ge cwæðeð gyf we wæron on uren fæderen 
dagen nære we heora ge-feren on þare witegane 
blodes gyte. 

Witodlice ge synd eow sylfe to ge-witnesse. þt ge 
synd þare bearn. þe of-slogen þa witegen. 

& ge-fylle ge þt ge-met eowra fædera. 

Eale ge næddra & neddrena kyn. hwi fleo ge fram 
helle dome. 

Ic sende to eow witegan & wise bokeres. & ge hyo 
of-sleað. & hoð & swingeð on eowren somnungan. 
& ge hye ehtað of bery an berig. 

þæt ofer eow cume ælc rihtwis blod. þe wæs 
agoten ofer eorðan. fram abeles blode þas 
rihtwisan. oððe zacharias blode barachias sune. 
þane ge of-slogen be-tweox þam temple & þam 
weofede. 

Soð ic segge eow. ealle þas þing cumeð ofer 
þas cneornisse. 

Eala ierusalem eala ierusalem þu þe þa witegan 
of-slyhst. & mid stanen of-torfest þa þe to þe 
asende synden. Swiðe oft ic wolde þine bearn 
gegaderian swa syo henn hyre chikene under hyre 
fiþera gegadereð. & þu noldest. 

Witodlice nu beoð eower hus eow weste 
for-lætene. 

Soð ic segge eow ne seo ge me heonan-forð ær 
þam þe ge seggen syo ge-bletsod se þe com on 
drihtnes namen. 

& þa se hælend eode ut of þam temple. him to 
ge-nehlahten his leorning-cnihtes þt hy him 
atewede þas temples getymbringe. 

þa andswerede he heom. & cw. Geseo ge eal þis. 
Soð ic segge eow. ne beoð hær be-lyfd stan 
uppon stane þe ne beoð to-worpen. 

Þa he set up-on oliuetes dune. þa comen hys 
leorning-cnihtes digelice. & cwæðen. Sege us 
hwanne þas þing ge-wurðen. & hwilc tacen syo 
þines to-kymes & worlde ge-ændenge. 

Þa andswerede he heom. & cw. Warniað þt eow nan 
ne be-swike. 

Manega cumeð on minen namen & cweðeð. Ic eom 
crist. & be-swicað manege. 

Witodlice ge ge-hyreð feoht & ge-feohta hlisan. 
warnieð þt ge ne beon ge-drefaðe. Ðas þing 
sculen gewurðen. ac nys þanne geot se ænde. 

Þeod winð ongen þeode. & rice ongean rice. & 
man-cwalmes beoð. & hungres wide geon land. & 
eorðe steriunge. 

Ealle þas þing synt þare sare anginne. 

Þonne syllað hy eow on gedrefednysse. & 
of-sleað eow. & ealle men eow hatigeð for minen 
namen. 

& þanne beoð manega ungetreowsede & be-lawað 
be-tweox heom. & hatigeð heom be-tweonen. 

& manege lease witegan cumeð. & be-swicað 
manega. 

& for-þam þe unrihtwysnesse rixað manegera lufe 
ácolað. 

Witodlice seþe þurh-wuneð oð ende se beoð 
hal. 

& þis godspel byð boded ofer ealle eorðan. on 
witnyssen eallen þeoden & þanne cymð seo 
ge-endunge. 

Þanne ge ge-seoð þa on-sceonunge þare 
toworpednisse þe sé wítege ge-cwæð daniel. 
þa he stod on haligre stowe. on-gyte se þe hit 
ræt. 

Fleon þanne to munten þa þe on iudea lande 
synt. 

& se þe is uppon his huse. ne ga he niðer. þt 
he æny þing on his huse fecce. 

& seþe is on akere. ne cyrre he þt he hys 
tuneken nyme. 

Wa eacniendon & fedendon on þam dagen. 

Biddeð þt eower fleam on wintre oððe on 
reste-daige ne ge-wurðe. 

Witodlice þanne byð swa micel gedeorf swa nes on 
midden-eardes fruman oð þis. Ne nu ne gewurð. 

& buten þa dages ge-scerte wæron nære nan man 
hal ge-worðen. Ac for þan gecorenan þe he 
ge-cheas. þa dages beoð ge-scyrte. 

þanne gyf eow hwa segð nu crist ys her. oððe 
þær. ne ge-lyfe ge heom. 

þanne cumeð lease cristes & lease witegen. & 
doð micel taken. & forbæcne þt þa beoð on 
ge-dwolen ge-lædde. Gyf hyt beon mæg þe 
gecorene wæren. 

Witodlice ic hit eow for-saigde. 

Gif hyo eow seggeð her he is on west-cynne ne 
fare ge ut. gyf hyo seggeð her he is on 
þurh-faren ne gelyfe ge. 

Witodlice swa swa liht ferð fram east-dæle & 
ætyð oð wæst-dæl swa byð mannes sune 
to-cyme. 

Swa hwær swa holt byð þider beoð earnes 
gegaderede. 

Sona æfter þare daige drefednisse syo sunne 
beoð for-dworken. & se mone his leoht ne sylð. & 
steorran falleð of þare heofena. & þare heofene 
mægene beoð astyrede. 

& þanne ateweð mannes sune tacnen on heofenen. & 
þanne wepað ealle eorðan mægða. & ge-seoð 
mannes sune cumende on heofenan genípod mid 
mycele mægna & mægðrimna (sic). 

& he asent hys ængles mid beman. & mycelre 
stefne. & hyo ge-gaderieð hys gecorene of feower 
midden-eardes enden. of heofene heahnysse oððe 
hire ge-mære. 

Leorniað byspell be þam fic-treowe þanne his 
twi byð hnesce. & leaf akenned ge witen þt sumer 
is gehende. 

& wite ge swa þanne ge þas þing geseoð þt he 
ys on duren ge-hende. 

Soð ic segge eow þt þes cneorys ne ge-wit ær 
þam ealle þas þing ge-wurðan. 

heofene & eorðe gewitoð. witedlice mine word ne 
gewiteð. 

Nat man be þam daige ne be þare tide. ne forðan 
engles. buton fæder ane. 

Witodlice swa swa on nóes dagen wæs. swa byð 
mannes sune to-cumene. 

swa hyo wæren on ðam dagen ær þam flode etende 
& drinkende & wifiende & gyfte syllende oð þanne 
daig þe nóe on þam earce eode. 

& hy nysten ær þt flod com & nam hyo ealle. swa 
beoð mannes sune to-cumene. 

þanne beoð twegen on acere an beoð genumen. & 
oðer beoð læfð (sic). 

Twegen beoð æt cweorne grindende. an beoð numen 
& oþer byð lefed. Twegen beoð on bedde. an byð 
genymen. & oþer byð lefed. 

Wakieð witodlice forþan þe ge nyton on hwilcere 
tyde eower hlaford cuman wile. 

Witoð þt gyf þas hyrdes ealdor wiste on 
hwilcere tyde se þeof to-ward wære witodlice he 
wolde wakian. & nolde geþafian þt man his hus 
under-dulfe. 

& forþan beon ge. gearewe. for-þam þe mannes 
sune wile cumen on þare tyde þe ge nyten. 

Wenst þu hwa sye ge-treowe & gleaw þeow. þanne 
ge-sett hys hlaford ofer his hyred. þt he heom on 
tyde mete sylle. 

Eadig ys se þeow þe his hlaford hine gemet þus 
doende. þanne he cymð. 

Soð ic eow segge þt ofer eall þt he ag he hine 
sett. 

Gyf se yfela þeow þencð on his heorten & cwyð. 
mi hlaford aferreð his kyme. 

& aginð beaten his efen-þeowas. & ett & drincð 
mid druncenan. 

þanne cymð þas weales hlaford on þam daige þe 
he ne wenð. & on þare tyde þe he nat. 

& to-dælð hine. & asett his dæl mid liketeran. 
þær beoð wop & toke (sic) grist-bitunge. 

Mat 25:Þanne beoð heofene rice gelic þam teon 
femnen. þe þa leoht-faten namen & ferden on-ne 
bredgumen. & þare brede. 

Heora fif wæren desige & fif gleawe. 

Ac þa fif desyge namen lihfaten (sic) & ne namen 
nenne ele mid heom. 

Ða gleawe namen ele on heora leoht-faten. 

Ða se bredgume ylecede. þa nípeden hyo ealle & 
slepen. 

Witodlice to middere nihte man cleopede & cwæð. 
nu se bredguma kymð fareð him to-genes. 

Ða arisen ealle ða femnen & glendon heora 
leoht-faten. 

Ða cwæðen þa dysige. to þan wisan. Selleð us 
of eowre ele. for-þan ure leoht-faten senden 
ácwencte. 

Þa andsweredan þa wise. & cwæðen. nese þe 
læs þe we & ge nabben ge-noh. Gað to þam 
chepinge. & beggeð eow ele. 

Witodlice þa hyo ferden & wolden byggen. þa com 
se bredgume. & þa þe gearewe wæron eode in mid 
þam bridgume to þam giftan. & syo duru wæs 
be-loken. 

Þa æt nextan comen þa oðre femnan & cwæðen. 
Drihten drihten læt us in. 

Þa andswerede he heom & cwæð. Soð ic eow segge 
ne can ic eow. 

Witodlice wakiað. for-þan þe ge nyten ne þanne 
daig ne þa tide. 

Sum man ferde on ealðeodinisse & cleopede hys 
þeowas. & be-tacte heom hys ehte. 

& anen he sealde fif pund. sumen twa. sumen an. 
áihwilce be his agene mægene & ferde sone. 

Ða ferde se þe þa fif pund under-feng & 
ge-streonede oðre fife. 

& ealswa se þe þa twa under-feng. ge-streonede 
oðer twa. 

Witodlice se þe þt an under-feng. ferde & 
be-dalf hit on eorðan. & be-hydde hys hlafordes 
feoh. 

Witodlice æfter michele fyrste. com þare þeowa 
hlaford & dihte heom ge-ræd. 

Ða com se þe fif pund underfeng. & brohte oðre 
fif. & cwæð. Hlaford fif pund þu sealdest me. 
nu ic gestreonede oðre fife. 

þa cwæð his hlaford to him. Beo blyðe þu gode 
þeow & ge-treowa for-þan þe þu wære ge-treowe 
ofer litle þinge. ic ge-sette þe ofer mycele ga 
in-to þines hlafordes blitse. 

Þa com se þe twa pund underfeng. & cwæð. 
Hlaford twa pund þu me sealdest. nú ic hæbbe 
ge-streonod oðer twa. 

Ða cwæð his hlaford to him. Ge-blissa þu gode 
þeowa. & ge-treowa. for-þan þe þu wære 
ge-treowa ofer feawe. ofer fele ic þe sette. ga 
on þines hlafordes blisse. 

Ða com se þe an pund under-feng. & cw. Hlaford 
ic wat þt þu ert hard man. þu ripst þær þu 
ne seowe. & gaderest þær þu ne sprengdest. 

& ic ferde ofdræd. & be-hedde þin pund on 
eorðan. her þu hæfst þt þin ys. 

Ða andswerede his hlaford him & cwæð. Þu efela 
þeow & slawe. þu wistest þæt ic ripe þt ic ne 
sawe. & ic gaderie þt ic ne stredde. 

hit ge-byrede þt þu be-fæstest minne feoh 
meneteren. & ic name þanne ic come þt min is mid 
þam gafele. 

Anymeð þæt pund æt hym & silleð þan þe me 
þa tyen pund brohte. 

Witodlice ælcen þare þe hafð man sylð. & he 
hafð ge-noh. Þam þe næfð þt him þincð þt 
he hæbbe. þt him byoð æt-broden. 

awurpað þanne unnyttan þeowan on þa utran 
þeostran. þær beoð wop. & toþe gristbitunge. 

Witodlice þanne mannes sune kymð on hys 
mægen-þrimme. & ealle ængles mid hym. þanne 
syt he ofer his mægen-þrimmes setel. 

& ealle þeode beoð toforen him ge-gaderede. & he 
asyndreð hyo heom be-tweonen. swa swa se heorde 
asyndreð þa scep fram þa ticchenan. 

& he ge-set þa sceap on hys swiðren healfe. & 
þa ticcene on his wenstren healfe. 

[þa sæde se kyng to þan þe on his swiðren 
waren] cumeð ge ge-bletsede mines fæder. & 
onfoð þa rice þe eow ge-garcod ys of 
midden-eardes fremðe. 

Me hingrede. & ge me sealden æten. me þyrste. & 
ge me sealden drincan. ic wæs cume & ge me 
in-laðode. 

ic wæs nacod. & ge me scredden. ic wæs untrum & 
ge eoden to me. ic wæs on cwarterne & ge comen to 
me. 

Ðanne andsweriað þa rihtwise & cwæðað. 
Drihten hwænne geseage we þe hingriende. & we 
þe feddan. þerstende. & we þe drenc sealde. 

hwanne ge-seage we þt þu cume wære. & we þe 
in-laðedon. oððe nacod & we þe scriddan 

oððe on cwarterne & comen to þe. 

þanne andswereð se kyng heom. & cweð to heom. 
Soð ic eow segge. swa lange swa ge dyden anen of 
þisen minen lesten ge-broðren swa lange ge hyt 
dyden me. 

Þanne sægð he þan þe beoð on hys winstren 
healfe. Ge-witeð aweregede fram me. on þæt eche 
fyr þe ys deofle & hys englen ge-garewað. 

Witodlice me hingrede. & ge ne sealden me æten. 
Me þerste & ge me drincan ne sealden. 

Ic wæs cume. & ge me in ne laðoden. Ic wæs 
nacod & ge me ne scredden. ic wæs untrum & on 
cwarterne & ge ne comen to me. 

Þanne andsweriað hym þa & cweðeð. Drihten 
hwanne sæge we þe? hingriende. oððe 
þerstiende. oððe cuman. oððe untrum. oððe 
on cwarterne. & we ne ðeneden þe. 

Þanne andswereð se kyng heom. & cweð. Soð ic 
gu segge swa lange swa ge ne dydon anen of þisen 
læsten. ne dyden ge hit me. 

And þanne fareð hyo on ece pine. & þa riht-wise 
on ece lyf. 

Witodlice þa se hælend hafde þas spræce eall 
ge-endod þa cwæð he to hys leorning-cnihten. 

Wytod (sic) ge þt æfter twam dagen beoð eastre. 
& mannes bearn byð ge-seald þt he sy on rode 
anhangon. 

Ða wæren ge-samnede þa ealdres þa sacerda. & 
hlafordes þas folkes to þare sacerdes ealdres 
botle. þe wæs genemned kayphas. 

& hyo hafdon mychel ge-mot. þæt hyo wolden 
þanne hælend mid facne be-swiken. & of-slean. 

Hyo cwæðen witodlice þt hyt ne myhte beon on 
þam freols-daige. þy-læs þe mycel steriung 
wurðe on þam folke. 

Ða se hælend wæs on bethanian on symones huse 
þas reofelen. 

þa neahlahte him to sum wif. syo hafde box mid 
derewurðere sealfe. & ageat upp-on hys heafod 
þær he sæt. 

þa ge-seagen hys leorningcnihtes þæt & wurðen 
ge-bolgen & cwæðen. To hwan ys þis for-spilled 

þis mihte beon ge-seald to mycele wurðe. & 
þearfen ge-dæled. 

Ða se hælend hit wiste þa cwæð he to heom. 
hwi synde ge grame þise wife. witodlice god werc 
hyo worhte on me. 

Simle ge hæbbeð þearfan mid eow. ac ge næbbeð 
me symle. 

hyo dyde þas sealfe on minne lichaman þæt ic 
wære ge-smyred to beberienne. 

Soð ic segge eow. swa hwær swa þis godspel 
beoð geboded on eallen midden-earde beoð ge ræd 
(sic) on hire ge-mynd þt hyo þis dyde. 

þa ferde an of þam twelfen þe wæs ge-nemned 
Iudas se wiðersace to þare sacerdra ealdres. 

& cwæð to heom. hwæt wille ge me syllan. & ic 
hine be-leawige eow. Ða be-heton hyo hym þrittyg 
scyllinge. 

And seððan he smeagde geornlice þt he hine 
wolde be-leawan. 

Ða on þa forme gearcung-daige ge-nehlahton þa 
leorning-cnihtes to þam hælende. & þus 
cwæðen. Hwær wilt þu þt we garewian þe þine 
þéniunge to eastren. 

Ða cwæð se hælend. Fareð on þas cestre to 
sumen men & seggeð him. se lareow sægð. min 
time is ge-hende þt ic mid þe werce mine eastre. 
mid minen leorning-cnihton. 

& þa leorning-cnihtes dyden swa swa se halend 
heom be-bead. & hyo gegareweden heom 
eastren-þegnunge. 

on þam efne sat se hælend mid his twelf 
leorning-cnihten æt ge-reorde. 

& þa hyo æten þa cwæð he to heom. Witodlice 
ic segge eow. þt an eower be-læweð me. 

Ða wurðen hye swiðe ge-unrotsede & on-gan anra 
gehwylc cweðan. Drihten cweðst þu eom ic hit. 

& he andswerede & þus cwæð. Se ðe be-depð on 
disce mid me his hand se me be-læweð. 

Witodlice mannes sune ferð swa hyt awriten ys be 
hym. wa þam men þurh þane þe byð mannes sune 
be-læwed. Betere wære þam men þt he næfre 
nære akenned. 

Ða cwæð iudas þe hine be-læwde. Cwest þu 
lareow hwaðer ic hyt sy. Ða cw. se hælend. þu 
hyt sægdest. 

Witodlice þa hye ætun se hælend nam hlaf & hine 
ge-bletsode & bræc & sealde hys leorning-cnihten 
& cwæð. On-foð & æteð. þis is min lichame. 

Ænd he genam þanne calic þanciende & sealde 
heom þus cweðende. Drinkað ealle of þisen. 

þis is witodlice mines blodes calic niwre læge. 
þt byoð for manegen agoten on synne 
forgyfenysse. 

Witodlice ic segge eow þt ic ne drinke 
heonen-forð of þisen eorðalice wine ær þam 
daige þe ic drinke þt neowe mid eow on mines 
fæder rice. 

Ða byo hafden heore lofsang ge-sungenne þa foren 
hyo upp-on oliuetes dune. 

Ða sægde se hælend heom. ealle ge wurðeð 
ge-untreowsede on me on þisse nyhte. Hyt is 
awriten. ðurh þas heordes slege beoð se heord 
to-dræfeð (sic). 

Witodlice æfter þam þe ic of deaðe arise ic 
cume to eow on galiléé. 

Þa answerede petrus him. & þus. cw. Þeh þe hyo 
ealle untreowsien on þe. ic næfre ne 
untreowsige. 

Ða cwæð se hælend. Soð ic segge þe. þt on 
þisse nihte ær þam þe coc cræwe þreowe. þu 
wið-sæcst me. 

Ða sægde petrus him. Witodlice þeh þe ic scule 
swelten mid þe. ne wið-sake ic þin. Gelice þam 
cwæðen ealle þa oðre leorning-cnihtes. 

Ða com se hælend mid heom on þanne tun þe is 
genemned gethsemani & saigde his leorning-cnihten. 
Sitteð her oððæt ic ga hider-geond & me 
ge-bidde. 

& he genam petrum & zebedeus twege sunes. & ongan 
unrotsian & beon unrot. 

Ða sáigde se hælend heom. unrot is min sawle 
oððe deað. Gebyddað her. & wakieð mid me. 

& þa he lithwan þanen agan. he afell on his 
ansiene. & hine gebæd & þus cwæð. Fader min 
gyf hyt beon mæg. ge-wite þes calic fram me. 
þeah-hwæðere na swa swa ic wille. ac swa swa 
þu wylt. 

& he com to hys leorning-cnihten & funde hyo 
slæpende. & he sægde petre swa. ne myhte ge nu 
wakien ane tyde mid me. 

Wakieð & gebiddað eow. þt ge in ne gan on 
costnenge. Witodlice se gast ys ræd. & þt flæsc 
is untrum. 

Eft oðre siðe he ferde. & hine ge-bæd & cwæð. 
Min fader gyf þes calic ne mage witen buton ic 
hine drinke. gewurðe þin wille. 

& he com eft & gemette hyo slæpende. Soðlice 
heore eagen waren ge-heofegede. 

& he for-læt hyo æft. & ferde & hine ge-bæd 
þridde syðe cweðende þt ylce ge-bed. 

Ða com he to hys leorning-cnihten & saigde heom. 
slæpeð eallunge & resteð eow. nu geneohlacð 
syo tid. þt mannes sune beoð geseald on synfulra 
handa. 

Arisað uton faren. nu ge-nealaceð se ðe me 
be-læweð. 

Ða he þas þing spræc. þa com iudas an of þam 
twelfen & mycel folc mid him. mid sweordan & mid 
sahlen asende fram þare sacerda ealdra & þas 
folkes ealdren. 

Se þe hine be-læwde sealde heom tacne & cwæð. 
Swa hwinne (sic) swa ic kysse se hit ys. nymeð 
hine. 

& he neohlacte rædlice to þam hælende. & cw. 
Hal beo þu lareow. & he kyste hine. 

Ða cwæð se hælend to hym. Eala freond to hwam 
be-come þu. Ða geneahlacten hyo & þanne hælend 
ge-namen. 

Witodlice an þara þe mid þam hælende wæs. 
abred hys sweord. & asloh of anes þas sacerda 
ealdres þeowa eare. 

Þa cwæð se hælend to hym. Do þin sweord on 
his scæðe. Witodlice ealle þa þe sweord 
nymað. mid sweorde hyo forwurðeð. 

Wenst þu þæt ic ne mihte byddan minne fæder 
þt he sende me nu ma þanne twelf eorde ængle. 

hu magen beon gefylde þa halgen gewrite. þe be 
me awritene synde. for-ðan þus hit byrað to 
beonne. 

On þare tide se hælend cwæð to þam folke. 
Eal-swa to þeofe ge synde cumene. mid sweorden 
ænd mid sahlum me to nymene. Daighwamlice ic sæt 
mid eow. on þam temple & lærde eow. & ge me ne 
namæn. 

Þæt eall is geworden þæt þare witegena 
halgane (sic) writ syen ge-fellede. Ða flugen 
ealle þa leorning-cnihtes & for-leten hine. 

& hyo namen þanne hælend. & lædden hine to 
caiphan þare sacerda ealdra þær. þa bokeres & 
þa ealdres ge-samneda wæren. 

Petrus hym fylgede ferrene. oð he com to þare 
sacerda ealdres botlen. & he in-eode & sæt mid 
þæm þeignen. þæt he geseage þanne ænde. 

Witodlice þare sacerde ealdres. & eall þæt 
gemot sohten lease sage on-gean þanne hælend. 
þæt hyo hine to deaðe sealden. 

ænd hyo ne myhten nane fyndon. þa þa manega mid 
leasen on-sægen ge-neahlahton. Ða æt-nexten 
comon twegan þare leogere & cwæðen. 

Þes saide ic mæg towerpan godes temple. ænd 
æfter þrem dagen hyt eft ge-tymbrigen. 

Þa aras se ealdor þare sacerda & cwæð. Ne 
andswerest þu nan þing ongen þa. þe þas þing 
þe an-seggeð. 

Se hælend swigede. Þa. se ealdor þare sacerda 
cwæð. Ic hælsige þe þurh þanne lifiende god 
þæt þu segge us gyf þu ert crist godes sune. 

Ða cwæð se hælend him to. þæt þu sagdest. 
Soð ic eow segge. æfter þisen ge ge-seoð 
mannes barn sittende on þa swiðren healfe godes 
magen-þrymnysse. & cumendne on heofenes wolcnen. 

Þa þare sacerda ealdres slat hys agen reaf & 
cwæð. Ðys is bysmere-spaeche. To hwi wilnige we 
anigre oðre sage. nu ge ge-hyrdon of hym gyltlice 
spæce. 

hwæt ys eow nu ge-þuht. Hyo andweredon ealle & 
cwæðen. he ys deaðes scyldig. 

Ða spætton hyo on hys ansiene. & beoton hine mid 
here festum. Sume hine slogan on hys ansiene mid 
hera brada (sic) handen. 

& cwæðen. Sege us crist hwæt ys se þe þe 
smat. 

Petrus soðlice sæt uten on þam chæfertune. Ða 
com to hym an þara þeowa. & cwæð. & þu wære 
mid þam galileiscan hælende. 

& he wyð-soc be-foran eallen. & cwæð. Nat ich 
hwæt þu sægst. 

Ða he ut-eode of þare dure. þa geseah hine 
oðre wealne & sægde þam þe þær wæren. & 
þes wæs mid þam nazareiscan hælende. 

& he wið-soc eft mid aðe. þæt he his nan þing 
ne cuþe. 

Ða æfter litlen fyrste. ge-nehlahten þa þe 
þær stodan. & cwæðen to petre. Soðlice þu 
ert of hym. & þin sprace þe ge-swuteleð. 

Ða æt-soc he & þæt sweriende þæt he næfre 
þanne man ne cuðe. & rædlice þa creow se cocc. 

Ða munede petrus þas hælendes word þe he 
cwæð ær þam þe se cócc creowe þreowa ðu me 
wið-secst. & he eode ut ænd weop byterlice. 

Witodlice þa hyt morgen wæs. þa worhten ealle 
þare sacerda ealdres ge-mot. & þas folkes 
ealdres on-gean þanne hælend þæt hyo hine to 
deaðe be-læwdon. 

& hyo lædden hyne ge-bundenne & sealden hyne þam 
pontiscan pilaten þam demen. 

Ða ge-seah iudas þe hyne be-leawde. þæt he 
for-demed wæs. þa ongan he reowsian. & brohte 
þa þrittig scyllinga. to þare sacerde ealdren. 
& cwæð. 

Ic synogede þa ic sealde þæt rihtwise blod. Ða 
cwæðen hyo. Hwæt cwæðst þu þæt to us; 

& he awarp þa scyllingas in-on þæt tempel. & 
ferde. & mid grine hine selfne áheng. 

Ða soðlice þare sacerde ealdras on-fengen þas 
seolfres & cwæðen. Nis hyt na alyfed þæt we 
asenden hyt on ure maðmcheste. for-þam þe hyt 
ys blodes wurð. 

Hyo worhten þa ge-mot. & smægdon. hu hyo scolden 
þas hælendes wurð ateon. þa ge-bohten hyo 
ænne aker mid þam feo agyl-wyrhton on to 
bebyrigenne ealðeodisce men. 

for-þam ys se aker ge-haten acheldemach. þæt ys 
on ure þeode blodes aker. & swa he ys ge-haten 
oðð þisne dayg. 

Ða wæs ge-felld þæt gecweðen ys. þurh 
ieremiam þanne witege þus cweðende. Ænd hyo 
on-fengen þrittig scyllinga þas ge-bohten wurð. 
þane þe wæs ær ge-wurðed fram israele 
bearnen. 

& hyo sealdon þæt on ageltiwyrhton (sic) aker 
swa swa drihten me gesette. 

Þa stod se hælend beforan þam demen. & se deme 
hyne axode þus cwæðende. Ert þu iudea kyning; 
Ða cwæð se hælend. þæt þu sægst. 

& mid þy þe hyne wreidon þare sacerda ealdres. 
& þa hlafordes. nan þing he ne andswerede. 

Ða cwæð pilatus to hym. ne ge-herst þu hu fela 
sagen hyo on-gean þe seggað. 

& he ne andswerede mid nanen worde. swa þæt se 
deme wunðrede swyðelice. 

Hyo hæfdon heom to ge-wunen to hyre simbel-dayge. 
þæt se deme scolde forgyfen þam folce ænne 
for-worhtne mann swylcne hyo hæbben wolden. 

Hyo hafden þa soðlice ænne stra[n]gne þeof-man 
gehæftne þe wæs ge-haten barrabas. 

Ða þæt folc ge-samnod wæs. þa cwæð pilatus. 
Hwaðer wille ge þæt ich eow agyfe þe barraban 
þe þanne hælend; þe ys crist ge-haten. 

He wyste soðlice þæt hyo hyne for anden hym 
sealden. 

He sæt þa pilatus on hys dom-settle. Ða sente 
hys wif to hym & cwæð. Ne beo þe nan þing 
ge-mæne on-gean þisen rithwisen. Soðlice fela 
ic hæbbe ge-þoled to-dayg þurh ge-sihðe; for 
hym. 

Ða lærde þa sacerde ealdres & þa hlafordes 
þæt folc þæt hyo bædon barraban. & þanne 
hælend for-dydon. 

Ða andswerede se deme & saigde heom. Hwæðer 
wille ge þæt ic for-geofe eow of þisan twam. 
Ða cwæðen hyo. Barraban. 

Ða cw pilatus to heom. Witodlice hwæt do ich be 
þam hælende þe is crist ge-nemned. Ða cwæðen 
hyo ealle. syo he on rode ahangen. 

Þa cwæð se dema to heom. Witodlice hwæt yfeles 
dyde þes; Hyo þa swiðere clypedon; þus 
cweðende. syo he ahangen. 

Ða ge-seah pilatus þæt hyt naht ne fremede ac 
ge-wurðe mare ge-hlud. þa ge-nam he water & 
weosc hys hande be-foran þam folke. & cwæð. 
Un-scyldig ich eom fram þisen rihtwisan blode. ge 
ge-seoð. 

Ða andswerede eall þæt folc ænd cwæð. Syo 
his blod ofer us. & ofer ure bearn. 

Ða for-geaf he heom barrabann. Ænd þanne 
hælend he létt swingen. & sealde heom to 
áhonne. 

Ða under-fengen þas deman cæmpen þanne hælend 
on þam domerne. & ge-gaderede ealne þanne þread 
to heom 

& un-scyrden hine hys agene reafe. & scrydden hine 
mid selekene reade sicchele (sic). 

Mat 27:& wunden kynehelm of þornen. & asetten 
ofer hys heafod. & reod on hys swiðran. & beigdon 
heore cneow beforan hym. and bysmeredon hine þus 
cweðende. 

Hall weosse þu iudea kyning. & spætton on hine. 
ænd namen reod ænd beoton hys heafod. 

ænd æfter þan þe hy hine þus bysemeredon. hyo 
unscridden hine þam sicchele. & scyrden hine mid 
hys agene reafe. ænd lædden hyne to ahonne. 

Soðlice þa hyo ut-ferden. þa gemetton hyo ænne 
cyrenyssce man cumende heom to-genes þas namen 
wæs symon. Ðane hyo nædden þæt he bære hys 
rode. 

Ða comen hyo on þa stowe. þe ys ge-nemned 
golgotha þt is heafed-pannan stowe; 

& hyo sealden hym win drincen wið gallen 
gemenged. & þa he hys on-byrede þa nolde he hit 
drinken. 

Soðlice æfter þam þe hyo hine on rode 
on-hengen. hyo to-dældon hys reaf. & wurpon hlot 
þær-ofer. þt wære ge-fylled þt ge-cweðen 
wæs þurh þonne witegen & þus cwæð. hyo 
to-dælden heom mine reaf. & ofer mine reaf hyo 
wurpen hlot. 

& hyo beheolden hine sittende. 

& hyo asetten ofer hys heafod hys gylt þus 
awritenne. Ðys is se hælend iudea kyng. 

Ða wæren ahangen mid hym twegen scaðan. án on 
þa swiðren healfe. & oðer on þam winstran. 

Witodlice þa weiferende hyne bysmereden. & 
cwæhton heore heafod. 

& cwæðen. Wa þæt þes to-werpð godes temple & 
on þridden daige hyt eft ge-tymbred. ge-hæl nu 
þe sylfne. gyf þu syo godes sune ga niðer of 
þare rode. 

Eac þare sacerde ealdres. hyme (sic) bysmeredon 
mid þam bokeran & mid þam ealdran. & cwæðen. 

Oðre he ge-helde. & hyne sylfne ge-hælen ne 
mæg. Gyf he israele kyng sy. ga nu niðer of 
þare rode. & we ge-lefeð hym. 

He ge-lyfd on god. alyse he hyne nú gyf he wille. 
Witodlice he saigde godes sunu ich em. 

Gelice þa scaðan þe mid hym ahengene wæren 
hine hospodon. 

Witodlice fram þare sixten tyde wæren ge-worðon 
þeostre ofer ealle eorðen. oððe nygeðon tyde. 

& embe þa nygeþen tid. clypede se hælend 
mycelre stefne. & þus cwæð. Hely. hely. lama 
zabathani. þt is on englisc. min god min god to 
hwi for-lete þu me. 

Soðlice sume þe þær stoden & þis ge-herden 
cwæðen. Nu he clypað heliam. 

Ða rædlice arn an heora. & genam ænne spongen. 
& fylde hyo mid echede. & á-sette an reod 
þær-on. & sealde hym drinken. 

Witodlice þa oðre cwæðen læt uten ge-seon 
hwæðer helias cume & wylle hyne alysan. 

Ða clypede se hælend æft mychelere stefne. & 
asende his gast. 

Ænd þær-rihte þas temples wah-riht warð 
to-stliton (sic) on twegen dæles. fram ufewearden 
oððe niþewearden. & syo eorðe befode. & stanes 
to-burston; 

& byrigenne wurden ge-openede. & manega halga 
lichamen þe ær slepen arisan. 

& þa hyo ut-eoden of þam byrigenne; æfter hys 
ariste; hyo comen on þa halgen cheastre. & 
ætteowoden hyo manegen. 

Witodlice þas hundredes ealdor. & þa þe mid hym 
wæron healdende þanne hælend. þa hyo ge-seagen 
þare eorðe-befienge. & þa þing þe þær 
ge-wurðen. hyo ondrædden heom þærle. & 
cwæðon. Soð godes sune wæs þes. 

Witodlice þær wæren manega wif feorran. þa þe 
fylgdon þam hælende. fram galilea. hym 
þegnende. 

Be-tweox þam wæs syo magdalenisca Marie. & Maria 
Iacobes & iosepes moder & zebedeis sune moder. 

Soðlice þa hyt æfen wæs com sum weli man of 
arimathia þas name wæs ioseph. se sylfe wæs 
þas hælendes leorning-cniht. 

he geneahlacte to pilate. & bæd þas hælendes 
lichamen. Ða het pilatus agyfen hym þanne 
lichamen. 

& Ioseph genam þanne lichaman. & be-wand hine mid 
clænre scetan. 

& legde hine on hys nywe berienne. þe he áheow 
of stane. & he to-awelte mycele stan to hlyde 
þare byrigenne. & ferde syððan. 

Ðær wæs soðlice syo magdalenissce Marie & syo 
oðer Marie sittende æt þam byrigenne. 

Witodlice oðeran daige þe wæs gearcung-dæg. 
comen to-gædere þare sacerda ealdras & þa 
sunder-halgen to pilate. 

& cwæðen. Hlaford we ge-munen þæt se swica 
sæigde þa he on lyfe wæs. þæt æfter þreom 
dagen ic arise. 

hat nu healden þa byrigenne. oðð þanne 
þridden day. þy-læs hys leorning-cnihtes cumen 
& for-stylen hyne. & seggen þam folke þæt he 
arise of deaðe. Ðanne beoð þæt æfter ge-dwel 
wyrse þanne þæt ærre. 

Ða cwæð pilatus. Ge hæbbeð heord-radene fared 
& healded swa swa ge witen. 

Soðlice hyo ferdon. & ymb-tremedon þa byrigenne. 
& inseggledon þanne stann mid þam wearden. 

Soðlice þam reste -daiges efene. se þe on-lihte 
on þam forme reste-dayge com syo magdalenissca 
Marie & syo oðer Marie þæt hyo wolden ge-syen 
þa byrigenne. 

& þær warð ge-worðen mychel eorð-befiunge. 
Witodlice drihtenes ængel ástah of heofene. & 
geneahlacte. ænd awelte þanne stan. & sæt þær 
on-uppon. 

hys ansiene wæs swylce leyt. & hys reaf swa hwit 
swa snaw. 

Witodlice þa weardes wæren afyrhte. & wæron 
ge-worðene swylce hyo deade wæren. 

Ða andswerede se ængel & sayde þam wifon. Ne 
on-dræde ge eow. Ic wat witodlice þæt ge 
secheð þanne hælend. þane þe on roden ahangen 
wæs. 

Nis he her. He aras ge-wislice swa swa he sæigde. 
Cumeð & geseoð. þa stowe þe se hælend wæs on 
aleigd. 

& Fareð rædlice & cumeð & seggeð hys 
leorning-cnihten þæt he aras. & soðlice he 
cymð beforan eow on galileam. þær ge hine 
geseoð. nu ich segge eow. 

Þa ferden hyo rædlice fram þare byrigenne mid 
eige & mid mychele ge-fean. & urnen ænd kydden 
hyt hys leorning-cnihten. 

& efne þa com se hælend ongean hyo. & cwæð. 
hale wese ge. Hyo ge-neohlahten & ge-namen hys 
fét. & to him ge-eadmededon. 

Ða cwæð se hælend to heom. Ne on-dræde ge 
eow. fareð & kyðeð mine ge-broðre þæt hyo 
faran on galilea. þær hyo ge-seoð me. 

Ða hyo ferdon þa comen sume þa weardes on þa 
ceastre. & kyddan þare sacerda ealdren. ealle þa 
þing þe þær ge-worðene wæren. 

Þa ge-samnode þa ealdres hyo. & worhten gemot. & 
sealden þam þeignen. mychel feoh. & cwæðen. 

Seggeð þæt hys leorning-cnihtes coman nyhtas & 
for-stælen hyne þa we slepen. 

Ænd gyf se dema þis ge-axoð. we læreð hyne. & 
ge-doð eow sorhlease. 

Ða on-fengen hyo þas feos. & dyden eal-swa hyo 
ge-lærde wæren. & þis word wæs gewid-mærsod 
mid iudeam oðð þisne andwearden dayg. 

Þa ferden þa endlefan leorning-cnihtes on þanne 
munt þær se hælend heom dihte. 

& hine þær ge-seagen. & hyo to hym 
ge-eadmedoden. Witodlice sume hyo tweonoden. 

Ða ge-neohlacte se hælend ænd spræc to heom 
þas þing & þus cwæð. Me ys ge-seald ælch 
anweald on heofena & on eorðan. 

fareð witodlice & læreð ealle þeode. & 
fullieð hyo. on naman fæder & sune & þas halgen 
gastes. 

& læreð þæt hyo healden ealle þa þing. þe 
ich eow be-bead. & ich beo mid eow ealle dages 
oððe worulde ændenge. Amen. 

MARK 

Her ys godspelles angin hælendes cristes godes 
sune. 

swa awritan ys on þas witegen bæch ysaiam. Nu 
ich asænde minne ængel be-foran þinre ansiéne. 
Se ge-gærewed þinne weig be-foren þe. 

clepiende stefne on þam westene. ge-gærewied 
drihtnes weig. doð rihte his syðas. 

Iohannes wæs on wæstene fulgende & bodiende. 
deadbote fulluht on senne for-gyfenysse. 

& to hym ferde eal iudééisce rice. & ealle 
ierosolima-ware. & wæren fram him ge-fullode on 
Iordanes flode. heore synna andettenne. 

And Iohannes wæs ge-scryd mid olfendes hære. & 
fellen gyrdel wæs embe his lendene. & garstapen & 
wude hunig he æt. 

& he bodede & cwæð. strengre kymð æfter me. 
Þas ne æm ich wurðe þt ic his scone þwange 
bugende un-cnette. 

Ich fullige eow on wætere. he eow fulleð on 
halgen gaste. 

On þam dagen com se hælend fram nazareth 
galiléé. & wæs ge-fullod on Iordane fram 
Iohanne. 

& sone of þam wætere. he ge-seah opene heofenes 
& haligne gast swa culfran astigende. & on hym 
wunede. 

& þa wæs stefen of heofene þus cweðende þu 
ert min ge-lufede sune. on ðe ic ge-licode. 

And sone gast hine on westen ge-nedde. 

& he on westene wæs feortig dagen. & feortig 
nihte. & he wæs fram sathanas ge-costned. & he 
mid wilde deoren wæs. & hym ængles þeneden. 

Sydðe iohannes ge-seald wæs com se hælend on 
galileam godes rices. godspell bodiende 

& þus cweðende. Witodlice tyd is ge-fylled. & 
heofene rice ge-neohlæcð. doð dead-bote & 
ge-lefeð þam godspelle. 

& þa he ferde wið þa galileiscæ sæ. He 
ge-seah symonem & andream his broðer heore nytt 
on þare sæ lætende. soðlice hyo wæren 
fissceras. 

& þa cwæð se hælend cumeð æfter me. & ic do 
gunc þæt gyt beoð sawla on-fonde. 

& hyo þa rædlice hym felgdon & for-leten heore 
nytt. 

& þanen hwon agán. he ge-seah iacobum zebedei & 
iohannes his broðer. & hyo on heore scype hyre 
nyt logeden. 

& he hyo sona clepede & hyo heora fader zebedeo on 
scype for-leten mid hyrlingen. 

& ferden to capharnaum. & sone reste-dagen he 
lærde hyo on ge-samnunge ingangende. 

& hyo wundreden be his lare. Soðlice he wæs hyo 
lærende swa se þe anweald hæfð. næs swa 
bokeres. 

& on heore samnunge wæs sum mann unclænen gaste. 
& he rymde 

& cwæð. eala nazarenisca hælend hwæt is us & 
þe. come þu us for-spillan. Ich wat þu ert 
godes halge. 

Þa kydde se hælend hym & cwæð. adumbe & ga of 
þisen menn. 

& se unclæne gast hine slytende & mycelere stefne 
cleopiende him of-eode. 

Ða wundreden hyo ealle. swa þt hyo be-twexeo 
heom cwæðen. hwæt is þis. hwæt is þeos niewe 
lar. þt he on anwealde unclænen gasten be-beott. 
& hyo hersumieð hym. 

& sona ferde his hlysa to galilea-riche. 

And rædlice of hyora samnunge he comen on symonis 
& andreas hus mid iacobe & iohanne. 

Soðlice þa sæt symones swerger hresigende. & 
hyo hym be hyre sægden. 

& ge-neahlacende he hyo up áhof hire handa 
ge-gripenre. & hrædlice se feofer hi for-let. & 
hyo þenode him. 

Soðlice þa hit wæs æfen ge-worðen þa sunne 
to settle eode. hy brohten to hym ealle þa 
un-hælen. & þa þe wode wæren 

& eall syo burhware wæs ge-gadered to þare dure 

& he manega ge-hælde; þe mistlicen adle 
ge-drehte wæren. & manege deofol-seocnysse he ut 
a-draf. & hyo sprecen ne leten for þan þe hyo 
wisten þæt he crist wæs. 

And swiðe ær sunne arisende he ferde on weste 
stowe. & hine þær ge-bæd. 

& hym fylgede symon & þa þe mid hym wæren. 

& þa þe hine ge-metten hyo saigden hym. eall 
þis folc þe secd. 

Þa cwæð he fare we on gehende tunas & ceastres 
þt ic þær bodige. Witodlice to þam ic com. 

& he wæs bodiende on heore samnenge & ealre 
galileas. & deofel-seocnyssa ut-adrifende. 

End to hym com sum reofela hine biddende & beigden 
cneowen hym to cwæð. Drihten gyf þu wilt þu 
miht ge-clænsien me. 

Soðlice se hælend hine ge-miltsede & his hand 
á-þenode & hine æt-hrinede & þus cwæð. Ic 
wille. byo þu ge-clænsed. 

& þa he þus cwæð; sona syo reoflyss him fram 
ge-wat. & he wæs ge-clænsed. 

& sone he bæd hym 

& cwæð. warne þæt þu hit nanen menn ne segge. 
& ga & atewe þe þare sacerda ealdre. & bring for 
þinre clænsunge þt moyses be-bead on 
ge-witnysse. 

Mar 1:& he þa ut-gangende on-gan bodien & 
wið-mærsian þa spræce. swa þt he ne mihte 
openlice on þa ceastre gan. ac bye ute on westen 
stowen. & hyo aighwanen to hym comen. 

& eft æfter dagen he eode in-to capharnaum & hyt 
wæs ge-hyred. þt he wæs on huse 

& manege to-gadere comen & he to hem spræc. 

& hyo comen ænne lame man to him berende. þane 
feower men bæren. 

& þa hyo ne mihten hine in-bringen for þare 
manige hyo openedon þane rof þær se hælend 
wæs & hyo þa in-asende þt bed þe se lame on 
laig. 

Soðlice þa se hælend ge-seah heore ge-leafen he 
cwæð. to þam lamen. Sune þe synde þine senne 
for-gefene. 

þær wæren sume of þam bokeren sittende & on 
heore heortan þencende 

hwi specð þes þus. he desigeð. hwa maig senne 
for-gefen buton god ane. 

Ða se hælend þæt on his gaste on-cneow. þt 
hyo swa be-tweoxe heom þohten. he cwæð to heom 
hwi þence ge þas þing on eowre heorten. 

hwæðer is eðre to seggene to þam lamen. ðe 
synde þine synne for-gefene. hwæðer to cwæðen 
aris nem þin bed & ga. 

þæt ge soðlice witen þt mannes sune hæfð 
anweald on eorþan synnen to for-gefene. He cwæð 
to þam lamen. 

Þe ic segge aris. nym þin bed & ga; to þinen 
huse. 

& he sone aras. & be-foren heom eallen eode. swa 
þt ealle wundreden & þus cwæðen næfre we ær 
þellic þing ne ge-sægen. 

And eft he ut-eode to þare sæ. & eall syo manege 
hym to com & he hyo lærde. 

& þa he forð-eode he ge-seah leuin alphei. 
sittende æt his cep-setle. & he cwæð to hym 
folge me. þa aras he & felgede hym. 

& hit ge-warð þa he sæt on his huse þt manege 
manfulle sæten mid þam hælende & his 
leorning-cnihten. Soðlice manege þa þe him 
felgden waren 

bokeres & pharisei. & cwæðen witodlice he ett 
mid manfullen & synfullen. & hy cwæðen to his 
leorning-cnihten. hwi æt eower lareow & drincd 
mid mannfullen & senfullen. 

Þa se hælend þis ge-hyrde he sæde heom. Ne 
be-þurfen na þa halen læces. ac þa þe untrume 
synden. Ne com ic na þæt ich cleopede riht-wise 
ac synfulle. 

& þa wæren iohannes leorningcnihtes & farisej 
fæstende. & þa comen hyo & segden him. Hwi 
fæsted Iohannes leorning-cnihtes & phariseorum & 
þine ne fæsteð. 

Ða cwæð se hælend cweðe ge. sculen þas 
bredgumen cnihtes fæsten swa lange swa se 
bredgume mid heom is; ne magen hyo fæsten swa 
lange tide swa hyo þane bredgumen mid heom 
hæbbeð. 

Soðlice þa dages cumeð þane se bredgume heom 
beoð fram acyrred & þanne hyo fæsteð. On þan 
dagen 

nanman ne seweð nywe scep to ealden reafe. elles 
he afyrð þane neowan scep of þam ealden reafe & 
byð mare slite 

& nanman ne doð nywe win on ealde betta. elles 
þt win to-brecð þa bytte. & þæt win beoð 
agoten & þa bytta for-wurðeð. Ac neowe win 
scell beon ge-don on neowe bytta þanne beoð ba 
twa ge-healden. 

Eft wæs ge-worðen þa he reste-dagen þurh 
æceres eode. his leorning-cnihtes on-gunnen þa 
ear pluccin. 

þa cwæðen þa pharisej to him. Loce nu hwæt 
þine leorning-cnihtes doð. þt heom alefeð næs 
on reste-dagen. 

Ða saide he heom. ne rædde ge næfre hwæt dyde 
dauid. þa hym hingrede. & þa þe mid hym wæren. 

hu he inne godes huse eode under abiathar þare 
sacerde ealdre. & he ætt of þa offrunge-hlafes. 
þe hym ne alyfde neren to ætenne. buten sacerden 
ane. & he sealde þam þe mid hym wæren. 

& he saigde heom. reste-daig wæs ge-worht for 
þam men. nes se man for þam reste-daige. 

Witodlice drihten is mannes sune eac swilce 
reste-dages. 

End eft he eode on ge-samnunge. & þær wæs an 
man for-scruncen handde hæbbende 

& hyo gemden hwader he on reste-dagen ge-hælde 
þt hyo hine ge-wreiden. 

Þa cwæð he to þam men þe for-scru[n]-cene 
hand hæfde. aris ge-mang heom. 

Ða cwæð he alyfð reste-dagen wel to donne 
hwæðer ðe yfele sawle ge-hælen hwaðer to 
for-spillen. & hyo swigedon. 

& hyo be-sceawiende mid eorre ofer hire heorte 
blindnisse. he un-rot cwæð to þam men. á-þene 
þine hand. & he a-þenede hyo. þa warð his hand 
ge-hæled sone. 

Ða farisei mid herodianiscen ut-gangende 
þeohtendon on-gean hine. hu hyo hine for-don 
mihton. 

& þa ferde se hælend to þare sæ. mid his 
leorning-cnihten & mycel menigeo him felgede fram 
galilea. & iudea. 

& ierusalem. & fram idumea. & be-geonden iordane. 
& to him com mycel menige ymbe tyrum & sydonem 
ge-herende þa þing þe he worhte. 

& he cwæð to his cnihten þt hyo hym on scype 
þenedon for þare manigeo þæt hyo hine ne 
of-þrungen. 

Soðlice manege he hælde. swa þt hyo æt-rinen 
his. & swa fele swa untrumnysse 

& unclæne gastes hæfden. Ða hyo hyne ge-seagen 
hyo to-foran hym astrehten. þus cweðende 
clepeden. þu ert godes sune. 

& he hym swiðe for-bead. þt hyo hine ne 
ge-swuteledon. 

& on ænne munt he ferde & to hym ge-clypede þa 
þe he wolde & hyo to hym comen 

& he dyde þt hyo twelf mid him wæren & he hyo 
asende godspell to bodienne. 

& he heom anweald sealde untrumnysse to hælenne. 
& deofel-seocnysse ut to adrifenne. 

& he nemde symon petrum 

& jacobum zebedej. & iohannem his broder & him 
naman on-sette boaneries þt is þunres bearn. 

& andream & philippum. & bartholomeum & thomam. & 
iacobum alphej. & taddeum & symonem chananeum. 

& iuda scarioth. se hine sealde. 

& eft him to com swa mycel manigeo þt hyo næfden 
hlaf to ætenne. 

& þa hyo hine ge-hyrden hyo ferden þæt hyo hine 
namen & þus cwæðen. Soðlice he is on 
hatheortnysse ge-wend. 

& þa bokeres þe wenden fram ierusalem cwæðen. 
Soðlice he hafð belzebub & on deofle ealdre he 
deofel-seocnisse ut-adrifð. 

& he hyo to-gadere ge-cleopede. & on bispellen 
heom to cwæð. hu maig sathanas sathana un 
adrifen (sic) 

& gif his rice on him sylfen byoð to-dæled hu 
maig hit standen. 

& gyf þt hus ofer hit sylfen bið to-dæled hu 
maig hit standen. 

Ænd gif sathanas winð an-gen hine sylfne he 
beoð to-dæled & he standen ne maig ac hafð 
ende. 

Ne maig man þane strangen his ehte & his fate 
be-reafian & on his hus gan butan man þanne 
strangen ærest ge-binde þanne his hus reafige. 

Soðlice ic eow segge ealle synne sende manne 
bearne for-gefene & bismerunge þam þe hye 
bysmeriged. 

Soðlice ic eow segge se þe þanne halgan gast 
bysmerieð se næfð on ecnysse for-gyfenysse. ac 
beoð eches geltes sceldyg. 

for þam þe hyo cwæðen. he hafð unclæne gast. 

Þa comen to him his moder & his ge-broðre & 
þær-ute stoden & to him senten. & to hym 
clepeden. 

& mycel maniga ymbe hine sæt. & to him cwæðen. 
Her is þin moðer & þine broðre ute & seceð 
þe. 

He þa heom andswerede & cwæð. hwilc is min 
moder & mine ge-broðre. 

& he cw. Ða be-healdende þe him abuten sæten. 
her is min moder & mine ge-broðre. 

Soðlice se þe deð godes willen se is min moder 
& min broðer & mine swustren. 

& eft he on-gan hyo æt þare sæ. læren & hym 
wæs micel manige to ge-gadered. Swa þt he on 
scyp eode. & on þare sæ wæs. & sye manige embe 
þa sæ. wæs on lande 

& he hy on fele byspellen lærden. & he heom to 
cw. on his lare 

ge-hereð. Ut eode se sædere his sæd to sawene. 

& þa he seow sum feol wið þanne weig & fugelas 
comen & hit fræten. 

sum feoll ofer stanscylygean. þær hit næfde 
mycele eorðan. & sone up-eode. & for þan hit 
næfde eorðe þicdnysse. 

þa hit up-eode syo sunne hit for-swælde. & hit 
for-scranc. for þam hit writtrume (sic) næfde. 

sum feoll on þornes. þa stigen þa þornes & hy 
for-þrismeden þt. & hit wæstme ne bær. 

& sum feoll on god land. & hit sealde up-stigende 
& wexende wæstme. & an brohte þrittig-fealdne. 
sum sixtig-fealdne. sum hundredfealdne. 

Ænd he cw. ge-here se þe earen hæbbe to 
ge-herenne. 

& þa he ane wæs. hyo hine axoden. þt by-spelle 
þa twelfe þe mid hym wæren. 

& he saide heom. eow is ge-seald to witene godes 
rices ge-rinen. Þam þe ute synd ealle þing on 
byspellen ge-wurðað. 

þt hyo seonde ge-seon. & nane ge-seon & ge-hyred 
ge-heren & ne geoten þe læs hyo hwanne syo 
ge-cyrde. & heom seon heore synne for-gefene. 

Ða saigde he heom. ge nyten þis byspell. & hu 
magen ge ealle byspell witen. 

Se þe sawð. word he sawð. 

Soðlice þa synde wið þanne weig. þær þt 
word is ge-sawen. & þanne hyo hit ge-hered. sone 
cymð sathanas. & aferreð þæt word. þe on 
heora heortan a-sawen is. 

Ænd þa synd ge-lice þe synde ofer þa 
stan-scyligen ge-sawen. Sona þan hy þt word 
ge-hyrað. & þt mid blisse on-foð 

& hyo næbbeð wertrumen on heom. ac beoð 
un-staðelfæste. & sedðan up kymd deofles 
costnunge & his ehtnyss for þam worde. 

Hyo synden on þornen ge-sawen. þt synden þa þe 
þt word ge-hereð. 

& of-ermðe & swicedome weorld-welene & oðre 
wilnunge þt word of-þresmed & synden buten 
wæstme ge-worðene. 

& þa þe ge-sawene sinde ofer þæt gode land. 
þa sinde þa þe þt word ge-hered & on-foð & 
wæstme bringeð. sum þrittig-fealdne. sum 
sixti-fealdne. & sum hundfealdne. 

End he saigde heom cwæðst þu cemð þt 
leoht-fet þt hit beo under bydene ásett odðe 
under bedde. witegere þt hit syo ofer candel-stef 
ásett. 

Soðlice nis nan þing be-hyd þe ne syo 
ge-swutelod. ne nis digle ge-worden ac þt hit 
openlice cume. 

Ge-hyre gyf hwa earen habbe to ge-heranne. 

& he cw. to heom. warniað hwæt ge ge-heren & on 
þam ge-mette þe ge meteð eow beoð ge-meten. & 
eow byð ge-eht. 

þam beoð ge-seald þe hæfð. & þan þe næfð. 
eac þt he hæfð him beoð æt-broden. 

& he cwæð. Godes rice is swilce man þe worpe 
god sæd on his land. 

& sawe & arise daiges & nihtes. & þt sæd growe & 
wexe þanne he nat. 

Soðlice selfwilles syo eorðe wæstme byreð. 
ærest gærs. & sedðan ear. sydðan fullne hwæte 
on þam eare. 

& þanne se wæstme hine forð-bringð. sone he 
sent his sicel for þan þt rip æt is. 

And eft he cw. for hwan an-lichie we heofene ríce 
odðe hwilcan bispellen wiðmete we hit. 

Swa swa senepes sæd þanne hit beoð on eorðan 
ge-sawen. hit is alre sæde læst þe on eorðan 
synt. 

& þanne hit asawen byð hit astihð & byð alre 
wirte mæst. & hæfð swa micele boges. þt 
heofenes fugeles eardian magen under his scæde. 

& manigen swilcen byspellen he spæc to heom þt 
hyo mihten ge-heran. 

Ne spæc he na buton byspellen ealle he his 
leorning-cnihten asundren rehte. 

& saide heom þanne æfen beoð uten faren agen 

& þa manige for-lætende. hyo on-fengen hine swa 
he on scype wæs & oðre scype wæren mid hym. 

& þa wæs micel yst windes ge-worðen. ænd yþa 
he awarp on þt scyp þt hit wæs ge-felld 

& he wæs on scype ofer bolster slæpende. & hyo 
awehten hine & cwæðen. ne be-lympð to þe þt 
we for-wurdðeð. 

& he aras & þam winde be-bead & cw. to þare sæ. 
Swug & ge-stille. & se wind ge-swac þa. & warð 
mycel smoltnes. 

& he saigde heom hwi synde ge forhte. gyt ge 
næbbeð ge-leafen. 

& hyo mychelen eige heom on-drædden. & cwæðen 
ælc to oðren. hwæt wenst þu hwæt is þes þe 
him windes & sæ hersumiað. 

Þa comen hyo ofer þare sæs muðan on þt rice 
jerasenorum. 

& him of scipe gangenden him sona agen arn an man 
of þam byregenen on unclænen gaste. 

Se hæfde on byregene scref & hine nan man mid 
racetegen ne mihte ge-binden. 

for þan he oft mid fot-copsen & racetegen 
ge-bunden to-slat þa raketegen. & þa fot-copses 
to-bræc. & hine nan man ge-welden ne myhte. 

& symle daiges & nihtes he wæs on byrigenne. & on 
munten remende. & hine sylfne mid stanen 
ceorfende. 

Soðlice þa he þane hælend feorren ge-seah. he 
arn & hine ge-bæd. 

& mycelere stefne remde. & þus cwæð. Eale mære 
hælend godes sune. hwæt is me & þe. ic hælsige 
þe þurh god þt þu me ne ðreage. 

Ða cwæð se hælend. eala þu un-clæne gast ga 
of þisen men. 

Ða axsede he hine hwæt is þin name. Ða cwæð 
he min name is legio. for þan we manege synde. 

& he hine swiðe bæð þt he hine of þam riche 
ne dyde. 

þær wæs ymb þanne munt mycel swin-heord. 
læsiende. 

& þa unclæne gastes hine bæden & cwæðen. Send 
us on þas swin þt we hyo on gan. 

þa lefde se hælend sone. & þa eoden þa 
un-clæne gastes on þa swin. & on mycelen rere se 
heord warð on sæ be-scofen twa þusende. & 
wurðan adruncen on þare sæ. 

Soðlice þa þe hyo hielden flugen & cyddan on 
þare ceastre & on lande & hyo ut eoden þt hyo 
ge-seagen hwæt þær ge-worðan wære. 

& hyo comen to þam hælende & hyo ge-seagen þane 
þe mid deofle ge-dreht wæs. ge-scridne sitten & 
hales modes. & hyo him on-dretten. 

& hyo rehten heom þa þe hit ge-seagen. hu hit 
ge-don wæs be þam þe þa deofel-seocnysse 
hæfde. & be þam swinen. 

& hyo bæden þt he of hire mæren fore. 

Þa he on scyp eode hine on-gan byddan se þe ær 
mid deofle ge-dreht wæs. þt he mid him wære. 

Him þa se hælend ne ge-teiþede. ac he saigde 
him. ga on þinen huse to þinen heowen & kyð 
heom hu mycel drihten ge-dyde & he ge-miltsede 
þe. 

& he þa ferde & on-gan bodigen on decapolim hu 
fele se hælend hym dyde. & hyo ealle wundredon. 

End þa se hælend eft on scype ferde ofer þane 
muðen him com to mycel menigeo. & wæs embe þa 
sæ. 

& þa com sum of heah-ge-samnengen Iairus hatte. & 
þa he hine ge-seah he astrehte hine to his foten. 

& hine swiðe ge-bæð. & he cwæð. Min dohter is 
on ytemesten siðe. cum & sete þine hand ofer hyo 
þt hye hal sige & libbe. 

Þa ferde he mid hym & hym felgede micel menige & 
þrungen hine. 

Ænd þa þt wif þe on blodes rine twelf wintre 
wæs. 

& fram manigen læcen feole þinge þolede. & 
dælde æall þt hyo ahte. & hit naht ne fremede 
ac wæs þe wyrse. 

Ða hi be þam hælende ge-hyrde hy com wið efte 
þa menigeo. & his reaf æt-ran. 

Soðlice hyo cwæð gyf ic furðer his reaf 
æt-rine ic by hal. 

& þa sone warð hire blodes rine adruwede. & hyo 
on hire fredde þæt hyo of þam witege ge-hæled 
wæs. 

And [þa] se hælend on-cneow on hym selfen þæt 
hym magen of-eode. he cwæð be-wend to þare 
mænige. Hwa æt-ran mine reaf. 

Ða cwæðen his leorning-cnihtes. Þu ge-seohst 
þas menigeo þe þrungen þe. & þu cwedst hwa 
æt-ran me. 

& þa be-seah hine þt he ge-seahge þane þe þt 
dyde. 

þt wif þa on-drædende & forhtigende com & 
astrehte hyo be-foren him & saigde him eall þt 
riht. 

Ða cwæð se hælend. dohter þin ge-leafe þe 
hæle ge-dyde. ga þe on sibbe & beo of þisen 
hal. 

Hym þa gyt spræcenden hio comen fram þam 
heah-samnungen & cwæðen. Ðin dohter ys dead hwi 
drecst þu leng þane lareow. 

Ða he ge-herde þt word. þa cwæð se hælend ne 
on-dræd þu þe ge-lef for an. 

Ænd he ne let hym anigene felgian. buton petrum & 
Iacobum & Iohannem Iacobes broðer. 

& hyo comen on þas heah-ealdres hus & he ge-seah 
mycel ge-hled wepende & gemeriende. 

& þa he in-eode he cwæð. Hwi sende ge gedrefede 
& wepeð nis þis mæden dead. ac hyo slepð. 

Ða tealden hyo hym. He þa ealle ut-adrifene. nam 
petrum & þas máidenes moder & þa þe mid heom 
wæren & in-eode swigende þær þæt maiden wæs. 

& hire hand nam & cwæð. thalim-thacumi. þt is 
on ure þeode ge-reht. maide þe ic segge aris. 

& hyo sona aras & eode. Soðlice hyo wæs twelf 
wintre & ealle hyo wundredon. mycelere wundrunge. 

& he heom þearle be-bead þt hyo hit nanen men ne 
saiden. & he het hire syllen æten. 

And þa he þanen eode he ferde on his æðel. & 
him folgeden his leorning-cnihtas. 

& ge-worðene reste-daige he ongan on samnunge 
læren. & manege ge-hyrden & wundreden on his lare 
& cwæðen. hwanen synden þisen ealle þas þing 
& hwæt is se wisdom þe him ge-seald is. & swilce 
mihte þe þurh his handa ge-worðen synde. 

hu nis þis smið maria sune. jacobes broðer & 
iosepes. & iude & symones. hu ne synde his swustre 
her mid ús. & þa wurðen hyo ge-drefede. 

þa cwæð se hælend. Soðlice nis nan witege 
buten wurdscipe. buton on his æðele. & on his 
mægðe & on his huse. 

& he ne mihte þær anig mægen wercen. buton 
fewan untrume on-asetten his handan he ge-hælde. 

& he wundrede for heore un-ge-leafen. He þa 
lærende þanne castell be-ferde. 

& him twelfe to ge-cleopede. & angan hyo sænden 
twam & twam. & heom an-weald sealde un-clænre 
gaste. 

& heom be-bead þt hyo naht on weige ne namen 
buton gyrdel ane. ne cod. ne hlaf. ne feoh. on 
eowre gyrdlen. 

Ac ge-scode mid calken. & þt hyo twam tunecan 
ge-scridde næren. 

And he cw. to heom. Swa hwilc hus swa ge ingað. 
wunieð þær oððæt ge ut-gan. 

& swa hwilce swa eow ne hereð þanne ge þanen 
ut-gað. áscaceð þt dust of eowren foten hem on 
ge-witnysse. 

& ut-gangende hyo bodedan þt hyo deadbote dyden. 

& hyo manege deofel-seocnysse ut-adrifen. & manege 
untrume mid ele smereden & ge-hælden. 

Ænd þa ge-hyrde herodes se kyng þt. Soðlice 
his name wæs swutel ge-worðen. & he cwæð. 
Witodlice johannes se fulluhtere of deaðe aras. & 
on him synd for þan manege ge-worht 

sume cwæðen he is helias. sume cwæðen he is 
witege. swilc an of þam witegen. 

þa herodes þt ge-herde he cw. Se Johannes þe ic 
be-heafdede se aras of deaðe. 

Soðlice herodes sende & het iohanne ge-binden on 
cwarterne. for herodiadiscan his broðer lafe 
philippus for þan þe he nam hyo. 

Ða saigde iohannes herode. nis þe alyfeð to 
hæbbe þines broðer wif. 

Ða swerde herodias ymbe hine & wolde hine 
of-slean & hyo ne mihte. 

Soðlice herodes on-drædde iohanne & wiste þt he 
wæs riht-wis. & halig. & he heold hine on 
cwarterne. & he ge-hyrde þt he fela wundre worhte 
& he lufeljce him ge-hyrde. 

Ða se daig com herodes ge-berde-tide. he 
ge-garwede micele feorme his ealdor-mannen. & þam 
fermestan on galiléé. 

& þa þa þare herodiadiscen dohter in-eode & 
tumbede. hit licode herode. & eallen þam þe him 
mid sæten. Se kyng cwæð þa to þam meigdene. 
bide me swa hwæt swa þu wille. & ich þe sylle. 

Ænd he swor hire. Soðes ich þe sylle swa hwæt 
swa þu me bydst. þah þu wille half mine rice. 

Þa hye ut eode. hyo cwæð to hire moder. Hwæs 
bidde ich. Þa cwæð hye. Iohannes heafed þas 
fulluhteres. 

Sona þa hye mid efste in to þam kynge geode. hyo 
bæd & þus cwæð. Ic wille þt þu me rædlice 
on anen dissce selle johannes heafed. 

Ða warð se kyng ge-unrot for þan aðe. & for 
þam þe mid him sæten. Nolde þah hyo unrotan 

ac sente ænne cwellere & be-bead þt man his 
heafed on anen dissce brohte. Ænd he hine þa on 
cwartene be-heafdede. 

& his heafed on disce brohte. & hit sealde þam 
maigdene. & þt maigden hit sealde hire moder. 

Ða his cnihtes þæt ge-herden. hyo comen & his 
lichame namen & hine on berigene leigdon. 

Soðlice þa þa apostles to-gædere comen. hyo 
kydden þam hælende eall þt hyo dyden. & hyo 
lærden. 

& he saigde heom. Cumeð & uten gan asundran on 
weste stowe. & us hwon resten. Soðlice manege 
wæren þe comen & agen hwærfden & ferst næfden 
þt hyo æten 

& on scyp stigende hyo foren onsundren on weste 
stowe. 

& ge-seagen hyo farende & hyo ge-cneowen manege. 
Ænd gangende of þam burgen þider urnen. & him 
be-foren comen. 

& þa se hælend þanen eode. he ge-seah mycele 
menigeo. & he ge-miltsede heom. for þam þe hyo 
wæren swa swa scep þe nænne herde næbbed. & he 
on-gan hyo feola læren. 

& þa hit mycel ylding wæs his leorning-cnihtes 
him to comen & cwæðen. þeos stowe is weste & 
time is forð agan. 

for-læt þas manigeo þt hyo faren on ge-hende 
tunes & heom mete beggen þt hyo etan. 

Þa cwæð he selle ge heom etan. Ða cwæðen hyo 
utan gan. & mid twam hundred panegen hlafes byggen 
& we heom æten syllen. 

Ða cwæð he hu fela hlafe hæbbe ge gað & 
lokiað. & þa hyo wiston hyo cwæðen. fif hlafes 
& twegen fisces. 

& þa be-bead se hælend þæt þt folc sæte ofer 
þt grene haig. 

& hyo þa sæten hundredon & fiftigen. 

& fif hlafen. & twam fiscen on-fangenen he on 
heofon lokede. & hyo bletsode. & þa hlafes bræc. 
& sealde his leorning-cnihten þt hyo to-foren 
heom asetten. & twegen fixsces heom eallen dælde. 

& hyo æten þa ealle & ge-fylde wurðen. 

And hyo name[n] þare hlafe & fixsce lafe twelf 
wilien fulle. 

Soðlice fif þusend manna þare ætendre wæren. 

Þa sona he nydde his leorning-cnihtes on scyp 
stigon þt hyo him be-foren foran ofer þanne 
muðan to bethsaida. oð he þt folc for-lete. 

& þa he hyo for-let. he ferde on þanne munt. & 
hine ane þær ge-bæd. 

And þa æfen wæs þt scyp wæs on midre sæ. & 
he ane wæs on lande. 

& he ge-seah hyo on reowette swincende. heom wæs 
wiðerward wind. Ænd on nyht ymbe þa feorþan 
weccan he com to heom ofer þa sæ gangende. & 
wolde hyo for-bugen. 

Ða hyo hine ge-seagen ofer þa sæ gangende. hyo 
wenden þt hyt un-fele gast wære. & hyo clypedon. 

Hyo ealle hine ge-seagen & wurden ge-drefede. & 
sone he spræc to heom. & cw. Ge-lefeð ich hit 
em. nellen ge eow andreden. 

& he on scyp to heom eode. & se wind ge-swæc. & 
hyo þas þe ma be-tweoxe heom wundredon. 

ne on-geaten hyo be þam hlafan. Soðlice heore 
heorte wæs ablend. 

And þa hyo ofer-seigledon. hyo comen to genesar. 
& þær wicoden. 

& þa hyo of scype eoden. sone hyo hine 
ge-cneowen. 

Ænd eall þt rice be-farende. hyo on sæccinge 
bæren þa untrumen þær hyo hine ge-hyrden. 

Ænd swa hwær swa he on-wicnede on tunas eoden. 
on stræten hyo þa untrumen leigdon. & hine 
bæden þt hyo hwore his reafes fined æt-rinen. & 
swa fele swa hine æt-rinen hyo wurðen hale. 

Ða comen to hym farisej & sume bokeres cumende 
fram ierusalem. 

& þa hyo ge-seagen sume of his leorning-cnihten 
be-smitene handen þt is un-þwogenen handen 
æten. hyo telden hyo & cwæðen. 

Farisej & ealle iudeas ne æteð buton hyo heore 
hande ge-lomlice þwean healdende heora yldre 
ge-setnysse. 

& on stræte hi ne ætað. buton hyo geþwegen 
beon. & manege oðre synde þe heom ge-sette 
synde. þt is calice frymþa & ceaca. & apfata & 
manslage. (sic). 

Ac þa axode hine farisej & þa boceres hwi ne gad 
þine leorning-cnihtes æfter ure yldrena 
ge-setnysse. ac be-smitenen handen heora hlaf 
þiggieð. 

Ða andswerede he heom. Wel witegede ysaias be eow 
liceteren swa hit awriten is. Ðis folc me mid 
weleren wurðed. soðlice heore heorten his feor 
fram me. 

on ydel hyo me wurðiað. & manna lare & bebode 
læred. 

Soðlice ge for-læteð godes bebod. & healded 
manna lage. þweala ceaca & calica. & manege oðre 
þellice þing ge doð. 

Þa sæde he heom. wel ge on ydel dyden godes 
be-bod. þt ge eower lage healden. 

Moyses cwæð wurðe þinne fæder & þine moder. 
& se þe wergeð his fader & his moder swelte se 
deaðe. 

Soðlice ge cweðad. gyf hwa sægd his fader & his 
moder corban. þæt is on ure þeode gyfu. gyf 
hwilc is of me þe fremeð. 

& ofer þæt ge ne læteð hine anig þing. þanne 
his fæder odðe his moder 

to-slitende godes be-bod for eower stunten lage. 
þe ge ge-sætten. & manege oðre þing þise 
gelice ge doð. 

And eft þa manige he him to-clepede & cwæð. 
Ge-herað me ealle & ongetað. 

Nis nan þing of þam menn on hine gangende þt 
hine be-smiten mage. Ac þa þing þe of þam men 
forð gæð. þa hine be-smiteð. 

gyf hwa earan hæfð hleste me. 

End þa se hælend fram þare manigeo eode his 
leorning-cnihtes hine on bispellen axoden. 

Ða cwæð he. & sende ge swa ungleawe ne on-geate 
ge. þt eall þt utan cymð on þane mann 
gangende. ne maig hine be-smiten. 

for þan hit ne gæð on his heorten. ac on his 
innoð. & on forðgang ge-witeð ealle metas 
clænsiende. 

Ða saigde he heom. þt þa þing þe of þam men 
gað. þa hine besmiteð. 

in-nen of manne heorten yfele geþances cumæð. 
unriht-hameðe. & forleigre. manslihte. 

stale. gytsunge. man facnu. scamelest. yfel 
ge-sihðe. desynysse. ofer-modignessa. 
stunt-scipe. 

ealle þas yfele of þan innoðe cumeð. & þane 
man be-smiteð. 

Þa ferde he þanen on þa ændes tyri & sidonis. 
& he in-agan on þæt hus. he nolde þt hit anig 
wiste. & he ne mihte hit be-miðan. 

Sona þa an wif be him ge-hirde. þare dohter 
hæfde un-clæne gast. hyo in eode & to his foten 
hyo astrehte. 

Soðlice þt wif wæs hæðene sye-rofeniscas 
cynnes. & bæd hine. þæt he þane deofel of hire 
dohter adrife. 

Ða saigde he hire. Læt ærest þa bearn beo 
ge-fylled. Nis na gód þt man neme þare bearne 
hlaf. & hunden weorpe. 

Þa andswerede hyo. & cw. Drihten þt is soð. 
Witodlice ða hwelpes æted under þare mysan; of 
þare cyldrene crumen. 

Þa saide he hire for þare spæce. Ga. nu se 
deofel of þinre dohter ge-wit. 

And þa hyo on hire us eode. hyo ge-mette þt 
maigden on hire bedde liggende. & þane deofel 
ut-agan. 

Ænd eft he eode of tyrum ge-mæren & com þurh 
sydonem to þare galileiscan sæ. be-tweox mid 
ændes decapoleos. 

& hyo lædden him ænne deafne & dumbne. & hine 
bæden. þt he his hand on him asette. 

Ða nam he hine asundre of þare manige. & his 
fingre on his earen dyde. & spættende his tunge 
on-hran. 

& on þanne heofen be-healdende. ge-morede. & 
cwæð. Effeta. þt is on ure ge-þeode syo þu 
untyned. 

Ænd sone wurðan his earen ge-openede. & his 
tunge bend warð un-slyped & he rihte spæc. 

& he be-bead heom þt hyo hit nanen menn ne 
sáigden. Soðlice swa he heom swidre be-bead. swa 
hyo swidere bodeden. 

& þas þe ma wundredon. & cwæðen. ealle þing 
he wel dyde. & he dyde þt deafe ge-hyrden. & 
dumbe spræcan. 

Eft on þam dagen him wæs mide mycel manigeo. & 
næfden hwæt hyo æten. Ða cwæð he to-somne 
ge-clepeden his leorning-cnihten. 

Ic ge-miltsie þisse manigeo. for þan hy þri 
dages me ambidiað. & næbbed hwæt hyo æten. 

Gyf ich hyo fæstende to hyre huse læte be weige 
hyo ge-teorieð. sume hyo comen feorran. 

þa andswerede him hys leorning-cnihtes. Hwanen 
maig anig man þas mid hlafen on þissen westen 
ge-fellen. 

Þa axode he hyo hu fele hlafe hæbbe ge. hyo 
cwæðen seofen. 

Þa het he sitten þa manige ofer þa eorðan. & 
nam þa seofe hlafes & gode þancede. & hyo bræc 
& sealde his leorning-cnihten. þt hyo to-foran 
heom asetten. & hyo swa dydon. 

& hyo næfden buten feawe fisxe. & he þá 
bletsede. & het be-foren heom asetten. & hyo swa 
dyden. 

& hyo æten & wurðen fylde. & hy namen þæt of 
þam brithmen (sic) be-laf seofen wilien fulle. 

Soðlice þa þe þær æten. wæren feower 
þusendæ. & he hyo for-let. 

End sone he on scyp mid his leorning-cnihten 
astah. & com on þa dæles dalmanu-ða. 

& þa ferden þa farisei & on-gunnen mid hym 
smeagen. & tacne of hefene sohten & his fandeden. 

Þa cwæð he reowsiende on his gaste. hwi secd 
þeos cneorys taken. Soðlice ic eow segge ne 
beoð þisse cneorisse tacen ge-seald. 

& hyo þa for-lætende eft on scyp astah. & ferde 
ofer þanne muðan. 

& hyo ofer-geaten þt hyo hlafes ne namen. & hyo 
næfden on scype mid heom buten ænne hlaf. 

& he heom. bæd & cwæð. Lokiað & warniað fram 
farisea & herodes hæfe. 

Þa þohten hyo be-tweoxe heom. & cwæðen. næbbe 
we nane hlafes. 

þa se hælend þt wiste. he cwæð. hwæt þence 
ge for þan ge hlæfes næbbeð. gyt ge ne 
on-cnaweð ne on-gyteð. gyet ge hæbbeð eowre 
heorte ge-blende. 

Eagen ge hæbbeð & ne ge-seoð. & earen & ge ne 
hereð. ne ge ne þenceð 

hwanne ic bræc fif hlafes & twegen fixas. & hu 
fela wiligenne ge naman fulle. Hy cwæðon þa 
twelfe. 

Ænd hwanne seofan hlafas feower þusende. & hu 
fele wiligene britsena ge namen fulle. hy saiden 
seofen. 

Ða saigde he heom. hwi ne ongyte ge hyt. 

& hyo comen þa to bethsaida. & hyo brohten hym 
þa ænne blindne. & hine bæden þt he hine 
æt-rine. 

& þa æt-ran he þas blinden hand end lædde hine 
buton þa wic. & spætte on his eagen. & his hand 
on asette & hine axode. hwæder he aht ge-seage. 

Ða cw. he. þa þæ he hine be-seag. ic ge-seo 
men swilce treow gangende. 

Eft he asette his hand ofer his eagen. & he 
ge-seah þa. & warð ge-eodneowed. swa þt he 
brihtlice eall ge-seah. 

Ða sende he hine to his huse. & cwæd. ga to 
þinen huse. & þeah þu on tun gá nanen þu hit 
ne segge. 

Þa eode he & his leorning-cnihtes on þt castell 
ceastre philippi. & he on weige his 
leorning-cnihtes axode. hwæt seggeð men þt ic 
syo. 

Ða andswereden hyo. sume Johannem þanne 
fulluhtere. sume heliam. sume sumne of þam 
witegen. 

Ða cwæð he. hwæt segge ge þt ic syo. Þa 
andswerede petrus hym. & cw. Þu ert crist. 

& þa bead he hym þt hyo nanen be him ne saigden. 

Ða on-gan he hyo læren þt mannes sune ge-bered 
feole þinge þolien. & beo aworpen fram 
ealdor-mannen. & heah-sacerden. & bokeren. & beon 
of-slagen. & æfter þreom dagen arisan. 

& spæcen þa openlice. & þa nam petrus hine. & 
gan hine þreatigen. 

þa be-wende he hine & kydde petre. & cw. Ga on 
bæcc sathanas for þan þu nast þa þing þe 
synde godes. Ac þa þing þe synde manne. 

Ða cwæð he to-gædere ge-clepede manega mid his 
leorning-cnihten. Gyf hwa wile me felgien 
wið-sace hine sylfne. & nime his cwolmenge & 
folgie me. 

Se þe wile his sawle hæle ge-don. se hyo 
for-spilð. Se þe for-spild his sawle for me. & 
for þam godspelle se hyo ge-hælð. 

Hwæt fremed men þeah he ealne midden-eard 
ge-streonig. & do his sawle for-wurðe. 

odðe hwilc ge-wrixl syld se man for his sawle. 

Soðlice se þe me for-sihð & mine word on þisre 
unriht-hameðen & synfullen cneorysse. þane 
mannes sune for-sihð. þanne he cemð on his 
fader wulder mid his halgen ænglen. 

Ða sæde he heom. soðlice ic segge eow þt sume 
synd her wuniende. þe deað ne on-berieð ær hyo 
ge-seon godes rice on mægene cuman. 

Þa æfter six dagen nam se hælend petrum & 
Iacobum & Iohannem & lædde hyo selfe on-sundren 
on summe heahne munt & warð be-foren heom 
ofer-eawed. 

& his reaf wurðen glitiniende swa hwite swa snaw. 
swa nan fullere ofer eorðen ne maig swa hwite 
don. 

Ða atewde heom helias mid moyse & to hym spæcen. 

Þa andswerede petrus hym. & cwæð. Lareow god is 
þt we her beon. & uten wercen her þreo 
eardung-stowe. þe ane. & moyse ane. & helie ane. 

Soðlice he nyste hwæt he cwæð. he wæs afered 
mid eige. 

& syo lift hyo ofer-scadewede. & stefen com of 
þare lifte. & cwæð. þes is min leofeste sune 
ge-hereð hine. 

And sone þa hyo ge-seagen hine. nænne hyo mid 
hym ne ge-seagen buten þanne hælend selfne mid 
heom. 

& þa hyo of þam munte astigen he bæd heom þæt 
hyo nanen ne saigden þa þing þe hyo ge-seagen. 
buten þanne mannes sune of deaðe arise. 

Hyo þa þt word ge-heolden be-twuxe heom. & 
smeagden hwæt þt wære þanne he of deaðe 
arise. 

And hyo hine axoden þa; hwæt segged farisei & 
þa bokeres þæt ge-byrað ærest helias cume. 

Ða saigde he heom andsweriende. Helias ealle 
þing edniwieð þanne he cymð. Swa beo mannes 
sune awriten is. þt he feole þolie & sie 
ofer-huged. 

Ac ic segge eow þt helias com & hyo dyden hym swa 
hwæt swa hyo wolden. swa by hym awriten is. 

& þa he com to his leorning-cnihten. he ge-seah 
mycele menigeo abuton hyo & boceres mid hem 
spræcende. 

& sone eall folc þane hælend seonde warð aferd 
& forht. & hine gretende him to urnen. 

Ða axode he hyo. hwæt smeage ge be-tweox eow. 

Hym andswerede an of þare manigeo. Lareow ich 
brohte minne sune dumbne gast hæbbende 

se swa hwær he hine læcd forgnit hine. & toðen 
grist-byteð. & for-scrincð. & ic segge þinen 
leorning-cnihten þt hyo hine ut adrifen. & hyo ne 
mihten. 

Ða andswerede he him. eale un-ge-leaffulle 
cneorrysse swa lange swa ich mid eow beo. swa 
lange ich eow þolige. bringed hine to me. 

ða brohten hyo hine. & þa he hine ge-seah sone 
se gast hyne ge-drefde & on eorðen for-gniden 
fæmende he terflede. 

And þa axode he his fæder hu lange tide is 
sydðan hym þis ge-byrede. Ða cwæð he of 
child-hade 

he hine ge-lomlice on fere & on wætere. sente þt 
he hine for-spilde. Aagyf þt hwæt miht ge-fylst 
us ure ge-miltsed. 

Ða cwæð se hælend. gyf þu ge-lyfen miht ealle 
þing sende ge-lyfenden mihtilice. 

Ða sone remde þæs childes feder & wepende 
cwæð. Drihten ich ge-lyfe ge-fylst minre 
ungeleaffulnysse. 

And se hælend ge-seah þa to-eornenden manigeo. 
He be-bead þam unclænan gaste þus cweðende. 
Eale deafe and dumbe gast ic beode þe ga of him & 
ne ga þu leng on hine. 

He þa remende & hine swiðe slitende eode of him. 
& he wæs swilce he dead wære. Swa þt manege 
cwæðen soðlice he is dead. 

Ða nam se hælend his hand & hine up ahof & he 
aras þa. 

& þa he in-to þam huse eode. his 
leorning-cnihtes hine digelice axoden. hwi ne 
mihte we hine ut adrifen. 

Ða sæde he þis cyn ne maig of nænen men ut-gan 
buton þurh bede & on fæstene. 

Ða hyo þanen ferden hyo for-bugen galiléé he 
nolde þæt hit anig man wiste. 

Soðlice he lærde his leorning-cnihtes & saide. 
Soðlice mannes sune beoð ge-seald on synfullre 
manne hande. þt hyo hine of-slean. & of-slagen 
þan þridden daige he arist. 

Ða nysten hyo þt word. & hyo andredden hine 
axiende. 

Ða comen hyo to capharnaum. & þa hyo æt ham 
wæren. he axode hyo. hwæt smægde ge be weige. 

& hyo swigeden. Witodlice hyo on weige smaigden 
hwilc heore yldest were. 

Ða he sæt he cleopede hyo twelfe & saide heom. 
gyf eower hwilc wile beon formest byo se eadmodest 
& eower ealre þeign. 

Þa nam he ænne cnape ge-sette on heora middele. 
þa he hine be-clypte he saigde heom. 

Swa hwilc swa ænne of þus geraden cnapen on mine 
namen on-fehð. se on-fegð me. & se þe me 
on-fehð. he ne on-fehd me ac þane þe me sende. 

Þa andswerede iohannes & cwæð. Lareow sume we 
ge-seagen on þinen namen deofol-seocnysse ut 
adrifende. se ne fylged us. & we him for-buden. 

Ða cw. he ne for-beode ge hym nis nan þe on 
minen namen magen werce & mage raðe be me yfele 
spræcen. 

Se þe nis agen eow se is for eow. 

Soðlice se þe sylð drenc eow calix fulne 
wæteres on minen namen for þan ge cristes synde. 
ic eow soð segge ne forleost he his mede. 

And swa hwa swa ge-drefd ænne of þisen litlingen 
on me ge-lefenden. betere him wære þt an 
cweorn-stan wære to his sweoren ge-cnyt. & wære 
on sæ ge-worpen. 

And gyf þin hand þe swiced ceorf hyo of. Betere 
þe is þæt þu wan-hælðe leofie. þanne þu 
twa hande hæbbe & fare to helle. & on 
un-cwæncedlic fyr. 

þær hire wyrm ne swellt & fer ne beoð acwenced. 

Ænd gyf þin fot swiceð þe cerf hine of. Betere 
þe is þæt þu halt ga on eche lyf. þanne þu 
hæbbe twege fet. & syo aworpen on helle 
un-acwencedlices fyres 

þær heora wyrm ne swelt ne fyr ne beoð 
adwesced. 

Gyf þin eage þe swiceð wyrp hit ut. betere þe 
is mid anen eage gan on godes riche þanne twa 
eagen hæbbende syo aworpen on helle fyr 

þær heora wyrm ne swelt. ne fer ne beoð 
acwenced. 

Soðlice ælc man byð mid fyre ge-sylt. & ælc 
offrung beoð mid sealte ge-sylt. 

God is salt & gyf þæt salt un-selt byð on þam 
þe hit selteð. Hæbbeð salt on eow & hæbbed 
sibbe be-tweoxe eow. 

& þanen he com on iudeisce endas of iordane. Ða 
comen eft manegeo to him. & swa swa he ge-wunede 
he hyo lærde eft sona. 

Ða ge-neahlacten hym farisej. & him axsoden 
hwæðer alyfð anigen men his wif to læten. his 
þus fandiende. 

Ða andswerede he heom. hwæt bead moyses eow. 

hyo saigden. Moyses lyfde þt man write 
hiw-ge-dæles boc. & hyo for-leten. 

Ða cwæð se hælend. for eower heorten 
hærdnysse he eow wrat þis be-bod. 

fram frumen ge-scefte god hyo ge-worhte wæpman & 
wimman. 

& cwæð. for þan se man for-læt his fæder and 
his moder. & hine his wife ge-þeot. 

& beoð twegen on anen flæsce. witodlice ne 
synden na twegen. ac an flæsc. 

þt god ge-samnode ne syndrige þt nan man. 

And eft innen huse his leorning-cnihtes hine be 
þam ylcen acsoden. 

Ða cwæð he. swa hwilc man swa his wif for-læt 
& oder nymð unriht-hameð he wyrcð þurh hyo. 

Ænd gyf þt wif hire were forlæt & oðerne 
nymð. hyo unriht-hæmeð. 

Ænd hyo brohten him heore litlenges þt he his 
æt-rine. þa cyddan his leorning-cnihtes þam þe 
hyo brohten. 

Ða se hælend hyo ge-seah un-wurðlice he hit 
for-beod & saigde heom. Lateð þa litlinges to me 
cumen & ne for-beode ge heom. soðlice swilcere is 
heofone rice. 

Soðlice ic segge eow swa hwilc swa godes rice ne 
on-fehð swa swa litling ne maig he on þt. 

Ða be-clepte he hyo & his hande ofer hyo settende 
bletsede hyo. 

And þa he on weige eode sum hym to arn & 
ge-begden cneowen to-foren hym cwæð & bæð 
hine. La gode lareow hwæt do ic þæt ic ece lyf 
age. 

Þa cwæð se hælend hwi saigst þu me godne; nis 
nan man god buton god ane. 

Canst þu þa be-bode. ne unriht-hæm þu. ne slyh 
þu. ne stel þu. ne sege þu lease ge-witnysse. 
fæcen ne do þu. wurðe þine fæder & þine 
moder. 

Ða andswerede he gode. lareow eall þis ic heold 
of minre geogeðe. 

Se hælend hine þa behealdende hyfode (sic) & 
saide hym. An þing þe is wane. syle eal þæt 
þu age. & syle hit þearfen þanne hafst þu þt 
goldhord on heofene. & cum & folge me. 

& for þan worde he wæs unge-rot. & ferde 
gneorgende for þan he hæfde mycele ehte. 

Ða cwæð se hælend to hys leorning-cnihten hine 
be-seonde. swiðe earfedlice on godes rice gað 
þa þe feoh hæbbeð. 

Ða forteden his leorning-cnihtes be his worden. 
Eft se hælend heom andswerede & cw. Eala chyld. 
swiðe earfodlice þa þe on hire feo ge-truwiad 
gad on godes rice. 

eaðere is olfende to farene þurh nædle þyrl. 
þanne se rice & se welege on godes rice ga. 

Hyo þas þe ma be-twexe heom wundreden & 
cwæðen. & hwa mæig beon hal. 

þa be-heold se hælend hyo & cwæð. Mid mannen 
hit is un-eaðelic. ac na mid gode. Ealle þing 
mid gode synde eaðelice. 

Þa on-gan petrus cweðen. Witodlice we ealle 
þing for-leten. & folgeden þe. 

Ða andswerede hym se hælend. Nis nan þe his hus 
for-læt. oððe ge-broðre. oððe swuster. 
oððe fæder oððe moder. oððe bearn. oððe 
aceres for me. & for þam godspelle. 

þe hundfeald ne on-fo. nu on þisse tide. hus & 
broðre & swustre. & fæder & moder & bearn. & 
æceres. mid ehtnyssen & on to-wearde wurlde ece 
lyf. 

Manege fyrmeste byð ytemeste. & ytemeste 
fermeste. 

Soðlice hyo ferden on weige to ierusalem. & se 
hælend heom beforen eode. & hyo adreddem heom 
hine. & him felgden. & eft he nam hyo twelfe & 
on-gan heom seggen þa þing þe heom to-wearde 
wæren. 

þt we nu astigeð to ierusalem. & mannes sune 
beoð ge-seald sacerde ealdren & boceren. & 
ealdren & hyo hine deaðe ge-nyþerieð. & hyo 
hine þeoden sylleð. 

& hine bysemeriad. & hyo hym on spæteð. & hine 
swingeð. & of-sleað hine. & he arist on þam 
þridðen daige. 

Him þa ge-neahlahten to Iacobus & Iohannes 
zebedeus sunu. & cwæðen. Lareow we willeð þt 
þu us do swa hwæt swa we byddað. 

Þa cwæð he hwæt wille gyt þt ic inc do. 

Þa cwæðen hyo. Syle unc þt wit sitten on 
þinen wuldre. an on þinen swiðren healfe. & 
oder on þinen winstren. 

Ða cwæð se hælend. gyt nyten hwæt gyt 
byddað. Mage gyt drincen þanne calix þe ic 
drinke. & beon ge-fulled on þam fulluhte þe ic 
beo ge-fullod. 

Ða cwæðen hyo wit magen. Þa cwæð se hælend. 
gyt drincað þanne calicx. þe ich drince. gyt 
beoð ge-fullod þa fulluhte þe ic beo ge-fullod. 

Soðlice nis hit na min inc to sylle þæt gyt 
sitten on mine swiðren healfe. odðe on þa 
wynstren. ac þam þe hit ge-gearewod is. 

Þa ge-bulge þa teone hyo be Iacobe & johanne. 

Ða cleopede se hælend hyo & cwæð. Wite ge þt 
þa þe on þeoden ealderscype hæbbeð þæt 
heore ealdres anweald ofer hyo hæbbeð. 

Soðlice on eow hit nis swa. ac swa hwilc swa wile 
mid eow eldest beon. se beoð eower þen. 

& se on eow wile fermest beon. se beoð ealre 
þeow. 

Soðlice ne com mannes sune. þæt him man 
þenode. ac þt he þenode. & his sawle sealde for 
manegre alysendnysse. 

Ða comen hyo to jerico. & he ferde fram ierico & 
his leorning-cnihtes & micel manege & timeus sunu 
bartimeus sunu sæt blind wið þanne weig wædle. 

þa he ge-herde þt hit wæs se nazareisca 
hælend. he on-gan clepien. & cwæðen. Hælend 
dauiðes sune ge-miltse me. 

Þa buden him manege þæt he swigeden. he 
cleopede þa þæs þe ma. miltse me dauiðes 
sune. 

Ða æt-stod se hælend & het hine clepian. Ða 
saigden hyo þam blinden. beo ge-heortra & aris. 
se hælend þe clypað. 

he þa his reaf awarp. & forð ræsde. & to him 
com. 

Ða cwæð se hælend. hwæt wilt þu þæt ic þe 
do. þa cwæð he. lareow. þt ic ge-seo. 

þa cwæð se hælend to him. Ga; þin ge-leafe. 
þe halne ge-dyde. & he sona ge-seah. & hym felgde 
on weige. 

Þa he ge-nehlahte ierusalem & bethania to oliuete 
dune. he sende his twegen leorning-cnihtes. 

& cw. to heom. Fareð to þam castele þe on-gean 
inc ys & gyt þær sone ge-meteð assen fole 
ge-teidne; ofer þane nan man geot ne sæt. 
unteigeð hine & to me ge-lædeð. 

And gyf hwa to ginc aht cweð; seggeð þt drihten 
hæfd his neode. & hyo hine sona hider læt. 

& þa hyo ut ferden hyo ge-metten þanne fole ut 
on twi-cinan be-foran dure ge-teigdne. þa 
unteigden hyo hine. 

& sume þe þær stoden þus saigden heom. Hwat do 
gyt þan folen unteygende. 

þa cwæðen hyo swa se hælend unc bead. & hyo 
leten hyo þa. 

Ða lædden hyo þanne folan to þam hælende. & 
hyo heora reaf on aleigden. & he on sæt. 

Manega heore reaf on þane weig strehten. sume þa 
boges of þam trewen heowan. & streoweden on 
þanne weig. 

& þa þe be-foren eoden & þa þe æfter folgeden 
cwæðen þus. osanna; syo ge-bletsed se þe com 
on drihtenes name. 

sy bletsed þæt rice þe com ures fæder dauiðes 
osanna on hehnyssen. 

& he eode þa on ierosolima temple. & ealle þing 
he be-sceawede. Ða afen time wæs he ferde to 
bethania mid his twelf leorning-cnihten. 

And oþren daige þa hyo ferden fram bethanie him 
hingrede. 

Ða he ferren ge-seah an fic-treow þe leaf 
hæfde. he com & sohte hwæðer he þær on aht 
funde. þa he him to com; ne funde he þær buton 
leaf ane. Sodlice hit wæs þas fic-treowes time. 

Ða cwæð he. heonen forð on ecnysse ne æte 
anig man wæstme of þe. & his leorning-cnihtes 
þt ge-hyrden. 

Ða comen hyo eft to ierusalem & þa he on þt 
tempel eode. he gan drifen of þam tempel syllende 
& byggende. & munetera þrocu. & heah-setle. þe 
þa culfran cheptan he to-bræc. 

& he ne ge-þafode þt anig man anig fet þurh þa 
tempel bære 

& he þa lærende þus cwæð to heom. Nis his 
awriten þt min hus fram eallen þeoden beoð 
ge-nemned bed hus. soðlice ge dyden þt to 
scaþene scerefe. 

Ða þare sacerde ealdres & þa boceres þis 
ge-hyrden. hyo þohten hu hyo hine for-spilden. 
þeah hyo heom on-drædden hine. for þan eall syo 
manigeo wundrede be his lære. 

& þa hit æfen wæs he eode of þare ceastre. 

On morgen þa hyo ferden. hyo ge-seagen þt 
fic-treow for-scruncen of þam wert-rumen. 

Ða cw. petrus. Lareow. loca hu for-scranc þt 
fic-treo þe þu wergedest. 

þa cwæð se hælend him andsweriende. hæbbed 
godes truwan 

ic segge eow to soðe. swa hwilc swa cwæð to 
þise munte. syo þu aferred & on sæ aworpen. & 
on his heorte ne tweoneð ac ge-lyfð swa hwæt 
swa he cweð ge-wurðe þis. hit ge-wurð. 

for þan ic eow segge swa hwæt swa ge gyrnende 
bydðed ge-lyfað þt ge hit on-foð & hit eow 
be-cymð. 

And þanne ge standed eow to ge-byddenne. 
for-gyfeð gyf ge hwæt agen anigene hæbbeð. 
þæt eow eower senne for-gieue. eower hefenlice 
fæder se þe on heofene ys. 

Gyf ge þanne ne for-gyfeð. ne eow eower senne ne 
for-gyfð ower heofenlice fæder. 

Þa com he eft to Ierusalem. & þa he on þam 
temple eode him to ge-neahlacten þa 
heah-sacerdes. & boceres & ealdres. 

& þus cwæðen. On hwilcen anwealde dest þu þas 
þing. & hwa sealde þe þisne anweald þt þu 
þis do. 

Þa cwæð se hælend. & ic axie eow anre spræce 
andsweriað me. & ic segge eow þanne on hwilcen 
an-wealde ic þis do. 

Hwæðer wæs iohannes fulluht þe of heofene þe 
of mannen andsweried me. 

Ða þohten hyo & cwæðen be-tweoxe heom. gyf we 
seggeð of heofene. he segð us hwi ne ge-lyfde ge 
hym. 

gyf we seggeð of mannen. we on-drædeð þis 
folc. ealle hyo hafden Iohannem þt he wære 
soðlice witege. 

Ða andswereden hyo þam hælende & cwæðen. we 
nyten. Þa cwæð se hælend ne ic eow ne segge on 
hwilcen anwealde ic þas þing do. 

Þa on-gan he heom bispell seggen. Summan hym 
plantede wingeard. & be-tynde hine. & dealf ænne 
seað & tymbrede ænne stepel. & ge-sytte hine mid 
eorð-tilian. & ferde on æðelðeodinysse. 

Ða sende he to þam tiligen his þeow on tide. 
þt he þas wingeardes wæstme on-fenge. 

þa swungen hyo þane & for-leten hine ydel-hende. 

And eft he heom sende oðerne þeow. & hyo þane 
on heafde ge-wundeden. & mid teonen ge-swencten. 

Ænd eft he heom sumne sende & hy þane of-slogen. 
& manege oðre. sume hyo beoten. sume hyo 
of-slogen. 

Þa hæfde he þa gyt ænne leofestne sune. þa 
sende he æt þam nexten heom þane. & cwæð. 
Witodlice mine sune hyo for-wandigeð. 

Ða cwæðen þa tilien. heom be-tweonen. Her is 
se earfednume uton of-slean hine. þanne beoð ure 
syo earfweardnys. 

Hyo þa of-slogen hine. & wurpen wið-ute þanne 
wingeard. 

hwæt deð þas wingeardes hlaford. he cymð & 
for-deð þa tiligen. & sylð oþren þanne 
wingeard. 

Ne redde ge þis ge-writ. Se stan þe þa werhten 
awurpen þes is ge-worðen on þare herne heafed. 

þis is fram drihten ge-worðen. & hyt is 
wunderlic on uren eagen. 

Þa smægdon hyo þt hy ge-fengen hine. & hyo 
on-drædden þa manige hyo on-cneowen þa þt he 
þis bispell be heom saigde. hyo ferden þa & hine 
for-leten. 

Ða sænden hyo to him sume of fariseum & 
herodianum. þt hyo be-fengen hine on his worden. 

Ða comen hyo & þus mid facne cwæðen. Lareow we 
witen þt þu ert sodfæst & þu ne recst be 
anigen men. ne be-sceawest þu manne ansiene. ac 
þu godes weig lærst. on sodfæstnesse. Alyfð 
gafol syllen þan caisere 

hwæðer þe we ne syllað. Þa cwæð he & heora 
lotwrences wyste. hwi fandige min. bringeð me 
þanne panig þt ich hine ge-seo. 

þa brohten hyo him. Þa saigde he heom. hwæt is 
þeos anlycnyss. & þis ge-writ. Hy cwæðen þas 
caiseres. 

Ða cwæð se hælend to heom. Agyfeð þam 
caisere þa þing þe þas caiseres synde. & gode 
þe godes synde. þa wundredon hyo be þam. 

Þa comen hym to saducej. þa saiggoð þt æriste 
ne syo. & hyo axoden. & þus cwæðen. 

Lareow moyses us wrat. Gyf hwæs broðer dead 
byoð. & leafð his wif & næfð nan bearn. þt 
hys broðer nyme his wif. & his broðer sæd 
wecce. 

Eornestlice seofe broðre wæren & se areste þa 
nam wif & warð dead. ne læfden sæde. 

þa nam se oðer hyo & warð dead. ne se sæd ne 
læfde. Ge-lice se ðridðe. 

& ealle seofene hyo hæfden & sæd ne læfden. 
Ealre eftemesta þa forð-ferde þt wif. 

On þam æriste hwilces þare seofene bið þt 
wif. hyo ealle hyo hæfden. 

Þa andswerede heom se hælend hu ne dweleged ge. 
for þan þe ge nyten þa halgen ge-write ne godes 
mægen. 

Soðlice þanne hyo of deaðe ariseð ne wifieð 
hyo ne ne yftigeð ac hyo synde swilce godes 
ængles on heofenen. 

Be þam deaðen þæt hyo arised ne ræde ge on 
moyseses boc. hu god to heom cwæð. ofer þanne 
gorst-beam. Ic eom abrahames god. & ysaces god. & 
Iacobes god. 

nis god deadre. ac he is libbendra soðlice swiðe 
ge dwelieð. 

Þa ge-nehlahte him an of þam bokeren þe 
ge-herde hyo smegende. & ge-seah þt he heom wel 
andswerede. & acxode hine hwæt wære ealre 
be-bode mæst. 

Þa andswerede he hym. þt is þt mæste be-bod 
ealre israele ge-herie urne drihten god. he is an 
god. 

& lufe þinne drihten god. of ælre þinre 
heorten. & of ealre þinre sawle. & eallen þinen 
mode. & of eallen þinen maigne. þt is þt 
fermeste be-bod. 

Soðlice is oðer þisen ge-lic. lufe þinne 
nexten swa þe sylfne. nis oðer mare be-bod. 

Ða cwæð se bokere. lareow wel þu on soðe 
cwæðe. þæt an god is & nis oðer buten him. 

& þt he si ge-lufod of eallen heorten. & of 
eallen andgytte. & of ealre sawle. & of ealre 
strencðe. & lufian his nextan swa hine sylfne. 
þt is mare eallen on-sægdnyssen & offrungen. 

Þa se hælend ge-seah þt he hym wislice 
andswerede he saigde hym ne ert þu feor fram 
godes rice. & hine ne dorste nan man axian. 

þa cwæð se hælend on þam temple lærende. hu 
seggeð þa boceres þt crist sy dauiðes sune. 

Dauid self cwæð to þam halgen gaste. Drihten 
cwæð to minen drihtene site on minen swidren 
healfe. odðe ic þine feond asette to fot-scamele 
þinre fote. 

Dauid self nemde hine drihten. & hwanen is he his 
sunu. & micel menige hine lufelice ge-herde. 

Ða sæde he heom on his lare. Warnieð fram 
boceren. þa willeð on ge-gyrtlen gan & beon on 
stræte ge-grette. 

& on fermesten lareow-setlen sitten on 
ge-samnungen. & þa fyrmesten setlen on 
beorscipen. 

þa þe wudewena hus for-swelged mid heora 
langsumen ge-bedan. Þa on-foð længestne dom. 

Ða sæt se hælend on-gean þane tol-scamel. & 
ge-seah hu þt folc hire feoh torfede on þane 
tol-scamel. & manige weliga torfeden fela. 

ða com an earm wudewe and warp twege feorþinges. 

Ða cleopede he his leorning-cnihtes & saide heom. 
Soðlice ic eow segge þæt þeos earme wudewe 
ealre mest brohte þare þe on þanne toll-scamel 
brohte. 

Ealle senden of þan þe hyo ge-noh hæfden. 
Soðlice þeos of hire ermðe eall þæt hyo 
hæfde sealde ealle hire and-lyfene. 

Þa he of þam temple eode. þa cw. an of his 
leorning-cnihten to him. Lareow loca hwilce stanes 
her synt. & hwilce ge-tymbrenge. þisses temples. 

þa cwæð se hælend. ne ge-seo ge ealle þas 
mycelen ge-tymbrenge. ne beoð her læfd stan ofer 
stan þe ne wurð to-worpen. 

Ða hyo sæten on oliuetes dune. on-gean þæt 
tempel. synderlice hine petrus. & Iacobus. & 
Iohannes. & Andreas acsoden. 

Sege us hwænne þas þing ge-wurðen. & hwilc 
taken beoð þanne ealle þas þing ge-wurðe 
sculen. & hwilc tacen byð þanne ealle þas þing 
on-ginneð. & beon sculen ge-ended. 

þa on-gan se hælend heom andsweriende to 
cweðen. warnieð þt eow nan man ne be-swice. 

Soðlice manege cumeð on minen namen. & cweðað. 
ic eom crist. & be-swiced manege. 

& þanne ge ge-hereð ge-fehte & ge-fyhte hlisan. 
ne on-dræde ge eow. hit byred þæt hit ge-limpe. 
ac þanne gyt nys ænde. 

Soðlice þeod arist on-gean þeode. & rice on-gen 
rice. & byoð eorðen steriunge geond stowe & 
hunger. þis synde sare angin. 

Warnieð eow sylfe. hyo sylleð eow on ge-þeohte 
& swinged on ge-samnungen. & ge standeð be-foren 
demen & kyningen for minen naman heom on 
ge-witnysse & on ealle þeode. 

Ærest ge-byreð beon þæt godspell ge-boded. 

& þanne hyo syllende eow lædeð ne for-smeage ge 
hwæt ge spræcen. ac spreceð þæt eow on þare 
tide ge-seald byð. Ne sende ge na sprecende ac se 
halge gast. 

Soðlice se broðer þanne broðer to deaðe 
sylð. & se fæder his sune. & þa bearn ariseð 
agen heore maiges. & mid deaðe hyo ge-weccæð. 

& ge beoð eallen on hatigunge for minen namen. 
Soðlice se beoð hal se þe oð ende 
þurh-wunieð. 

Þanne ge ge-seoð þare to-wardnysse asceonunge 
standen þær hyo ne scel þanne on-gyte se þe 
ræt. fleon þanne on muntes þa þe synde on 
iudéé. 

& se þe is ofer þecene ne stige he on his hus. 
ne he in ne ga þt he aht on his huse nyme. 

& se ðe byð on acere ne cherre he on-gean þt he 
his reaf nime. 

Wa kennenden on þam dagen 

byddeð þt þis on wintre ne ge-wurðe. 

Soðlice on þam dagen beoð swilce 
ge-drefednysse. swilce ge ne (sic) wurðon. of 
fremðe. þare ge sceafte þe god ge-scop. odðe 
nu. ne nane ne ge-wurdeð. 

Ænd gyf drihten þas dages ne ge-scyrte. nan 
flæsc ne wurðe hal ac for þam ge-corenen þe he 
ge-cheas he scyrte þa dages. 

Ænd gyf eow hwilc saigð witodlice her is crist. 
witodlice þær he is. ne ge-lyfe ge. 

Soðlice lease cristes & lease witegen ariseð & 
wirceð for-beacne to be-swicene. Eac gyf hit beon 
maig þa ge-corene. 

Warnied eow. nu ealle þing þe ic eow fore-sæde. 

ac on þam dagen æfter þare ge-swæncednysse 
beoð sunne aþeostred. & se mone his brihtnysse 
ne sylð. 

& heofenes steorren beoð fallende. & beoð 
astyrede þa manege þe on heofena synde. 

Ðanne ge-syeð hyo mannes suna cumende on 
ge-nipum mid mycelen maigne & wuldre. 

þanne sent he his ængles. & hyo gaderieð his 
ge-corene of feower winden of eorden heahnysse oð 
heofenes heahnysse. 

Leorniað an byspell be þam fic-treowe. þanne 
his twi beoð mare. & leaf beoð akenned. ge witen 
þæt sumer is ge-hende. 

& wite ge þanne ge þas þing ge-seoð þæt he 
ys dure ge-hende. 

Soðlice ic eow segge þt þeos cneores ne ge-wit 
ær þan ealle þas þing ge-wurðen. 

heofene & eorðe ge-witoð. witodlice mine word ne 
ge-witeð. 

Be þam daige & þare tide nan man nat. ne engles 
on heofene ne mannes sunu buton fæder ane. 

Warnied & wacieð & ge-byddað eow ge nyten 
hwænne sye tid is. 

Swa se man þe ælþeodilice ferde. for-let his 
hus. & sealde his þeowen þane an-weald 
ge-hwilces weorces. & beode þam dureworde þt he 
wacie. 

Eornestlice wacieð. ge nyten hwænne þas huses 
hlaford cymd. þe on æfen þe on midre nihte. þe 
on hancrede. þe on morgen. 

þe læs þe he eow slæpende ge-finde þanne he 
færenge cymð. 

Soðlice þt ic eow segge. eallen ic hit segge 
wakieð. 

Soðlice þa æfter twam dagen wæren eastren. & 
þa sohten þa heah-sacerdes & þa boceres hu hyo 
hine mid facne namen & of-slogen. 

Þa cwæðen hy næs na on freols-daige þy læs 
þas folces ge-hlyd wurðe. 

and þa se hælend wæs on bethania on symones 
huse anes hreofelen & þær sæt. Þa com an wif & 
hæfde hire sealfe-box deorewurðe nardes. & 
to-brokene sealf-boxe ofer his heafed aget. 

Sume hit unwurdlice for-bæren. & be-tweoxe heom 
sylfen cwæðen. for hwi wæs þises sealfe 
for-spillednyss ge-worðen. 

þeos sealfe mihte beon ge-seald to þrem hund 
panegen. & beon þearfen ge-seald & yrseden agen 
hy. 

Þa cw. se hælend. Læted hyo hwi synde ge hire 
grame. god werc hyo on me worhte. 

Soðlice symble ge hæbbed þearfen mid eow. & 
þanne ge willeð ge magen heom tæle don. me ge 
symble næbbeð. 

þeos sealde þt hyo hæfde. hyo com to smeriene 
minne lichame on berigenne. 

Soðlice ich eow segge swa hwær swa þis godspell 
ge-boded byo on eallen midden-earde byð ge-boded 
þt hyo þis on his ge-minde dyde. 

Ða iudas scarioth þt is wiðersace an of þam 
twelfen ferde to þam heah-sacerden þt he hine 
heom be-leawde. 

Ða hyo þis ge-herden hyo fageneden & be-heton 
him feoh to syllene. & he smaigde hu he hine 
digelice sealde. 

And þam formen daige azimorum. þa hyo eastren 
offredon. his leorning-cnihtes him saiden hwider 
wilt þu þt we faren. & ge-gærewian þe þt þu 
eastren æte. 

Þa sende he twegen of his leorning-cnihten & 
sæden heom. Gað on þas cestre & ginc ágen 
yrnð sum man berende sume wæter-flaxan. Folgieð 
him. 

& swa hwider swa he ingað segged þas huses 
hlaferde. Ure lareow sægð hwær is min gyst-hus 
& min ge-reord. hwær æte ic eastren mid minen 
leorning-cnihten. 

And he inc ge-swuteleð micele halle ge-þefte. & 
ge-gerewiað us þare. 

þa ferden his leorning-cnihtes & comen on þare 
cestre & funden hit eall swa he saigde. & 
ge-garewedon þa eastren. 

Soðlice þa æfen com heom twelf mid him. 

sittende. & etende sæde se hælend. Soðlice ic 
eow segge. þt eower an þe mid me æt ge-syld me. 

þa ongunnen hio beo dreorige. & be-twuxe heom 
cwæðen. cwedst þu eom ic hit. 

Ða sæde he heom. an of eow twelfen me sylð. Se 
þe his hand on disce mid me dypd. 

Ænd witodlice mannes sune gað swa be hym awriten 
is. Wa þam men þurh þane þe mannes sune beoð 
ge-seald. betere hym wære þt se man akenned 
nære. 

Heom þa ætende afeng se hælend hlaf. & hine 
bletsiende bræc. & sealde heom & þus cwæð. 
nymed þis is min lichame. 

& onfeng calice & gode þances dyde. & sealde 
heom. & ealle heon ofdruncen. 

Ða saide he heom þis is min blod þare nywe 
cyðnissan. þt beoð for manigen agoten. 

Soðlice ic eow segge þt ic henen forð ne drince 
of þises win-geardes kynne. oððe þanne daig 
þanne ic hine neowe drince on godes rice. 

Ænd ge-cweðenen lofe hyo ferdon on ele-bergene 
munt. 

Þa cw se hælend ealle ge beoð ge-untreowsede on 
þisse nihte. for þam þe hit awriten is. ic slea 
þanne heorde. & beoð þa scep to-dræfde. 

Ac æfter þan þe ic arise ic cume be-foren eow. 
on galilea. 

Þa saide petrus him. þeah þe ealle swician. ne 
swicige ic þe ná. 

Ða cwæð se hælend. Soðlice ic þe segge. þt 
þu on þisen nihte ær coc twewe cræwe þreowe 
wið-sæcst min. 

& he þæs þe mare spæc. & þah me ge-berige mid 
þe to sweltene. ne æt-sace ic þin. & swa hyo 
cwæðen ealle. 

Ða comen hyo to anen tune þas nama wæs 
getsemani. & he cwæð to his leorning-cnihten. 
Sitteð her oð þt ic me ge-bidde. 

& he nam þa mid him petrum & iacobum. & iohannem 
þa on-gan he forhtigen & sarigen. 

& sæde heom. Vnrot is min sawle odðe deað 
ge-biddeð her & wakieð. 

Ða he lithwon forð-stop. he astrehte hine ofer 
þa eorðan & ge-bæd. gyf hit beon mihte. þt he 
on þare tide fram him ge-wite. 

& þa cw. he. abba. þt is fader on ure ge-þeode 
alle þing þe sende mihtilice afyrre þisne calic 
fram me. ac na þt ic wille ác þt þu. 

Ða com he & funde hyo slæpende. & cwæð to 
petre. Simon slæpst þu. ne mihtest þu ane tide 
wacien. 

wacieð & ge-biddað þt ge on costnunge ne gan. 
witodlice se gast is geare. ac þt flæsc is 
untrum. 

And eft he ge-bæd þa ylcen spæce. 

& þa he hine eft agen be-wende. he funde hyo 
slæpende. heore eagen wæren ge-hefegede. & hyo 
nyston hwæt hyo him andswereden. 

Þa com he ðriddan siðe. & sæde heom slæpeð 
nu & resteð ge-noh hit is. time is cumen nu is 
mannes sune ge-seald on synfulre hande. 

arised uten gan. nu is ge-hende se þe me syld. 

him þa þe gyt spræcende com iudas scarioth þt 
is wiðer-saca. an of þam twelfen. & mid him 
mycel manige. mid sweorden & mid sahlen. fram 
heah-sacerden & bokeren & ealdren. 

Soðlice his læwa heom taken sealde & þus 
cwæð. Swa hwilcne swa ic kysse. se hit ys nymeð 
& lædeð hine wærlice. 

& sone swa he com he ge-nehlacte hine to & cwæð. 
Lareow; & cyste hine. 

& hyo heore hande on hine wurpen & namen hine. 

Soðlice an of þam þe þær embe-uten stoden his 
sweord abræd. & slog þas sacerdes þeow. & his 
eare of acarf. 

Ða cwæð se hælend heom and-sweriende. Swa swa 
to anen scæðan ge ferden mid sweorden & treowen 
me ge-fon. 

þanne ic daig-hwamlice mid eow wæs on temple 
lærende & ge me namen. ac þt þa ge-write syen 
ge-fellde. 

Ða for-leten his leorning cnihtes ealle hine & 
flugen. 

Sum gungling him fylgde mid ane scytan be-wæfed 
nacod. & hy name hine. 

þt wærpendre þare scete nacod he heom fram 
fleah. 

& hy lædden þanne hælend to þam heah-sacerde 
ænd comen ealle þa sacerdes. ænd bokeres. & 
ealdres. to-gædere. 

Petrus heom felgede ferren oð þas heah-sacerdes 
cæfertun. and he set mid þam þenum & wermden 
hine æt þam fyre. 

Ða heah-sacerdas sohten & eall ge-þeaht. tale 
agen þanne hælend. þt hyo hine to deaðe 
sealden & hyo ne fundon. 

Manege sæden lease cyðnyssen agen hine. & þa 
cyðnisse næren þas-lice. 

Ða arise sume & saigden lease cydnysse agen hine 
& þus cwæðen. 

Sodes we ge-hyrden hine seggen ic to-weorpe þis 
hand-worhte temple. & æfter þrem dagen ic oðer 
un-hand-worht ge-timbrige. 

& heore cydnysse næs þas-gelic. 

Ða aras sum heah-sacerd on heora midlene & acxode 
þanne hælend. Ne andswerest þu nan þing agen 
þt þas þe onweorped. 

he swegede & naht ne andswerede. Eft hine axode se 
heah-sacerd. Ert þu crist. Þas ge-bletsedes 
godes sune. 

Þa sæde se hælend ic eom. & ge ge-seoð mannes 
sune on swiðren healfe sitten. his maignes. & 
cumende mid heofenes ge-nipen. 

Ða cwæð se heah-sacerd his reaf slytende. hwi 
wilnige we gyt cyðera. 

ge ge-herden his bismer. hwæt þincð eow. Ða 
hyrden hyo ealle hine & cwæðen. þt he wære 
deaðes scyldig. 

Ænd sume agunnen hym on spæten. & ofer-wreon his 
ansiene. & mid festen hine beaten. & him to 
cwæðen. Ared. & þa þenas hine mid handen 
beoten. 

& þa petrus wæs on cæfertune þa com to him an 
þinen þas heah-sacerdes. 

& þa hye ge-seah petrum wermende þa cwæð hy. 
Þu wære mid þam nazareiscen hælende. 

Ða æt-soc he & cwæð. Ic nat ne ic kan hwæt 
þu saigst. & he eode þa of þam cæfertune & se 
coc creow. 

Eft þa hine cneow oðer þinen. & hyo on-gan 
cweðen to þam þe þær abuten stoden. Soðlice 
þes is of þam. 

& he eft æt-soc. Ænd eft þa embe litel þa þe 
eft stoden cwæðen to petre. Soðlice þu ert of 
þam galileisc þu ert. 

Ða æt-gan he of-sacan. & swerien. soðes ne can 
ic þanne man þe ge seggeð. 

& þa eft sone creow se coc. Ða ge-munde petrus 
þas hælendes word þe he him saide. ær se coc 
creowe twige. þrewe þu me æt-sæcst. þa on-gan 
he wepen. 

Ða sone on morgen worhten þa heah-sacerdes heore 
ge-mot. mid ealdren & boceren. & eallen werede & 
lædden þane halend ge-bunden & sealden hine 
pilaten. 

Ða axode pilatus hine eart þu iudea kining. Ða 
andswerede he hym. Ðu hit sægst. 

Þa wreiden hine þa heah-sacerdes. on manegen 
þingen. 

Eft pilatus hine axode ne andswerest þu nan 
þing. loca hu mycelen hyo þe wreigeð. 

Ða ne andswerede se hælend him nam mare swa 
þæt pilatus wundrede. 

On sym-mel-daig wæs his ge-wune. þt he heom 
for-gefe ænne bundenne swa hwilcne swa hyo 
bæden. 

Ða bæden hyo barraban. se wæs ge-bunden mid 
þam replingen. se þurh swice-cræft man-slyht 
worhten. 

& þa he ferde þa on-gan syo manigeo hine biddan 
swa hy symle dyden. 

Ða cwæð pilatus. Wille ge þt ic eow for-gefe 
iudea kyning. 

he wiste þt þurh ande hine sealden þa 
heah-sacerdas. 

Ða astireden þa biscoppes þa manige þt he heom 
barraban for-gefe. 

Eft pilatus him andswerede. hwæt do ic be iudea 
kyninge. 

hyo eft grætten & cwæðen. hoh hine. 

Þa saigde pilatus. hwæt yfeles dyde he. hyo þas 
þe ma cleopeden ahoh hine. 

Pilatus wolde þa þam folce ge-cwemen. & for-gef 
heom barraban. & sealde heom þanne hælend 
be-swungen þt he ahangen wære. 

Þa lædden þa cempen hine on þas domernes 
cæfertun & hyo to-gædere ealle wered cleopeden. 

& scridden hine mid purpren & him on setten 
þernene helm awundene. 

& on-gunnen hine þus greten. hal beo þu iudea 
kyning. 

& beoton hine on þt heafeð mid reode & spetten 
him on & hire cneow beigden & hine ædmetten. 

Ænd syððen hyo hine bismeredon. un-scriddan 
hine þam purpran. & scriddan hine mid his reafen. 
& lædden hine þæt hyo hine ahengen. 

& ge-nedden sumne weig-ferende symonem cyreneum 
cumende of þam tune alisandres fader & ruffi. þt 
he his rode bære. 

& hyo lædden hine on þam stowe golgotha. þt is 
on ure þeode ge-reht heafed-panna stowa. 

& sealden him ge-bytered win & he hit ne on-feng. 

And þa hyo hine ahengen hyo dælden his reaf & 
hlote wurpen. hwæt ge-hwa name. 

Ða wæs under-tid. & hyo ahengen hine. 

& ofer-ge-writ his geltes wæs awriten iudea kyng. 

& hyo ahengen mid him twegen scaðen ænne on his 
swiðeren healfe. & oðerne on his winstren. 

þa wæs þt ge-writ ge-fylled þt cwæð. & he 
wæs mid unriht-wisan ge-teald. 

And þa þe forð-stopen hine gremedon & hyra 
heafod cwehten. & þus cwæðen. Wala se to-werpð 
þt tempel. & on ðrim dagen eft ge-tymbred. 

ge-hæl þe sylfne of þare rode stigende. 

Eal swa þa heah-sacerdas bysmeriende be-twexe 
þam bokeren cwæðen. odre he hæle ge-dyde. hine 
sylfne he ne maig halne don. 

Crist israele kyng astig nu of rode þt we ge-seon 
& ge-lefen. And þa þe mid him ahangeden wæren 
him mid ge-bundene. 

And þare syxte tide wurðe þeostre ge-worðene 
geond ealle eorðan. odðe non-tide. 

And to non-tide se hælend clepede mycele stefne 
heloy heloy lama sabathani. þt is on ure 
ge-þeode. min god min god. hwi for-lædst þu me. 

& sume þe þær abuton stoden & þis ge-hyrdon 
hyo cwæðen. nu þes clyped heliam. 

þa arn hyre an. & fylde ane spunge mid eisile. & 
on reod sette & him drincen sealde. & cwæð. 
læteð þt we ge-seon hwæðer helias cume hine 
niðer to settenne. 

Se hælend þa asende his stefne & forð-ferde. 

Ænd þas temples wah-irift wæs to-sliten on twa 
of ufewearden odðe niðeweard. 

Ða þas hundredes man þe þær stod agen ge-seah 
þt se hælend swa clepiende forð-ferde. he 
cwæð. Soðlice þes man wæs godes sune. 

And þa wif wæren feorren be-healdende. & betwux 
þam wæs sie magdalenisce Marie. & Marie iacobes 
moðer & saloméé. 

& þa he wæs on galiléé hy felgden hym. & him 
þenoden & manege oðre þe him mide ferden on 
ierusalem. 

Ænd þa æfen wæs ge-worden þt wæs parasceue. 
þt is ær sæterdaige 

þa com iosep se æðele refe of arimathia se 
sylfe godes rice ge-an-bidode. & he dyrstilice in 
to pilate eode & bæd þas hælendes lichame. 

Þa wundrede pilatus gyf he þa gyt forð-ferde. 
Ða clypede he þanne hundredes man. & hine axode 
hwæðer he dead wære. 

Ða he wiste þt. þa agyf he þane lic-hame 
iosepe. 

Ða bohte iosep ane scytan & hine þær-on 
be-feold & on byrigenne leigde syo wæs of stane 
aheawan. & wyltel ænne stan to þare berienne 
dure. 

Þa com Marie magdalene & Iosepes Marie. & 
be-heolden hwær he ge-leigd wære. 

& þa saternes daig wæs agan sye magdalenisce 
Marie & Iacobes Marie & saloméé bohten 
wert-ge-mang þt hyo comen & hine smereden. 

Ænd swiðe ær anen reste-daige comen to þare 
byregenne up asprungenne sunna. 

& cwæðen heom be-tweonen. hwa awylt us þysne 
stan of þare byregene dure. 

Þa hyo hy be-seagen. hyo ge-seagen þane stan 
aweig aweldne. soðlice he wæs swiðe mycel. 

Ænd þa hyo eoden on þa byregenne hyo ge-seagen 
ænne geongne on þam swiðren healfe sittende 
hwiten gerlen ofer-wrogene. & hyo þa forhteden. 

Þa cw he to heom ne fortige ge na. ge seceð 
þane nazarenisca hælend ahangene. he aras. nis 
he her. her is syo stowe þær hy hine leigden. 

ac fareð & seggeð his leorning-cnihten. & petre. 
þt he gæd to-foren eow on galilee. Þær ge hine 
ge-seoð swa he eow sæde. 

& hyo ut eoden & flugen fram þare byrigene. & 
wæren aferde. for þare sihðe þe hyo ge-seagen. 
& hyo nane men naht ne saigden. soðlice hyo heom 
an-dredden. 

Þa he aras on ærne morgen on reste-daige; ærest 
he atewde þare magdalenisca marie of þare þe he 
ut adraf seofen deofel-seocnysse. 

& hy þa ut eode & hit þam cydde þe mid him 
wæren heofende & weopende. 

þa hyo ge-hyrden þt he leofede & hyo hine 
ge-seagen. þa ne lyfden hyo him. 

Æfter þam heom twam he wæs atewed on oðren 
heowe. heom on þane tun farende. 

& hyo þa foran. & þt odren cydden. & hye heom ne 
ge-lyfden. 

Ða æt þan ytemesten hyo ænd-lefene æt mete 
sæten. heom atewede se hælend & here unbelefen & 
heora heorten ge-tremede. for-þan þt hye hine 
ge-seagen arise hi hit ne ge-lyfden. 

& he saide heom. Gað swa wid swa midden-eard 
bodiende þt godspel ealle ge-scefte. 

þt se þe ge-lyfd & is ge-funted he is hal. & ge 
se þe ne ge-lyfd he is for-demd. 

Þa tacnen þe hæbbed þa þe ge-lyfeð þis 
folgeð. On mine name deofle gad ut. tungen 
spreced neowe. 

& naddren be-nemed. & gyf he deadlice drenc 
drinced ne mag he heom derigen. & gyf hye uppen 
seocen here hande asetteð þe bet heom scel 
wurðe. 

& ure hlaford hælend crist seððen he wið heom 
ge-sprecen hæfde; he astah in to heofene & sitt 
on godes swiðre. 

Hyo þa fulfelde bodeden swa wid swa al. þas 
hlafordes weorces & his bispelles fulfellende mid 
felgenden tacnen. AMEN. 

LUKE 

for þan þe witodlice manega þohte þare þinge 
race ge-ende-berden þe on us ge-fylde synde; 

swa us be-tahten þa þe hyt of fremðe ge-sægen. 
& þare spræce þéenæs wæren. 

Me ge-þuhte geornlice eallen oð ænde-byrdnysse 
writen þe þu seleste theophilus. 

þt þu oncnawe þare worde sodfæstnysse of þam 
þe þu ge-læred ært. 

On herode dagen iudea cyninges wæs sum sacerd on 
namen zacharias of abian tune. & his wif wæs of 
áárones dohtren. & hire name wæs elisabeth. 

Soðlice hyo wæren ba twa rihtwise be-foren gode. 
& gangenden on eallen hys beboden & rihtwisnesse. 
ba twa wrohte. 

& hyo nafden nan bearn. for-ðan elisabeth wæs 
un-berende & hyo on heore dagen baðe forð-eoden. 

Soðlice wæs ge-worðen þa zacharias hys 
sacerd-hades brea. on his ge-wrixles endebyrdnysse 
be-fore gode. 

æfter ge-wunan. þara sacerdes hades hlotes he 
eode þæt he his offringe sette. Ða he on godes 
tempel eode 

eall wered þas folkes wæs ute biddende on þare 
offrenge timen. 

Ða atewede hym drihtenes ængel standende on þas 
weofedes swiðren healfe. 

Þa warð zacharias ge-drefed þæt ge-seonde & 
him eige on-reas. 

Ða cwæð se ængel hym to. ne on-dred þu þe 
zacharias. for þan þin bene is ge-herd. & þin 
wif elisabeth þe sune kenð. & þu nemnest hys 
name Iohannes 

& he byð þe to blisse. & manega on his 
akynnednysse ge-fageneð. 

Soðlice he byð mære be-foren drihtene. & he ne 
drincð win ne beor. & he beoð ge-felleð mid 
halgen gaste; Þanne gyt of hys moder innoðe. 

& manege israele bearne he ge-chyrd to drihtene 
heore gode 

& he gæð to-foren him on gaste. & on helias 
ge-mihte. & he fæderan heortan to heora bearnan 
ge-cyrre. & ungeleafulle. to rihtwise gleaw-scipe. 
drihtne fulfremed folc ge-gærewian. 

Ða cwæð zacharias to þam engle. hwanan wat ich 
þis. Ic eom nu eald & min wif on heora dagen 
forð-eode. 

Þa andswerede him se ængel. Ich eom gabriel se 
engel. ic þe stande be-foren gode. & ich eom 
asend wið þe sprecen. & þe þis bodien. 

End nu abydst swigende. & þu spræken ne miht oð 
þanne dayg þe þas þing gewurðad. for þan þu 
mine worden ne lyfdest þa byð on heora timan 
ge-fylde. 

And þæt folc wæs zachariam ge-abydende. & 
wundredon. þæt he on þæt temple ge-læt wæs. 

Ða he ut-eode ne mihte he heom to spræcen. & hyo 
on-cneowen þæt he on þam temple sume ge-sihte 
ge-seah. & he wæs beacniende heom & dumb 
þurh-wunede. 

Þa wæs ge-worðen þa his þenunga dages 
ge-fylde wæren. he ferde to his huse. 

Soðlice æfter dagen elisabeth his wif 
ge-eacnode. & hy be-dyglede hyo fif monðas & 
cwæð. 

Soðlice me drihten ge-dyde þus on þam dagen þe 
he ge-seah mine hosp be-twux mannen afyrran. 

Soðlice on þam syxten monðe wæs a-send gabriel 
se engel fram drihtene on galiléé cestre þare 
name wæs nazareth. 

to be-weddedre femnen anen were þas name wæs 
ioseph of dauiðes huse. & þare femne name wæs 
mariam. 

Ða cwæð se ængel ingangende. Hal wæsse þu 
mid gyfe ge-fylled. drihten mid þe. Þu ert 
ge-bletsed on wifen. 

þa warð hyo on his spræce ge-drefed. & þohte 
hwæt syo gretunge wære. 

Ða cwæð se ængel. ne on-dræd þu þe Maria. 
Soðlice þu gyfe mid gode ge-mettest 

soðlice nu þu on innoðe ge-eacnest. & sune 
censt ænd hys name hælend ge-nemnest 

& se byoð mære. & þas heagestes sune ge-nemned. 
& hym sylð drihten god his fæder dauides setll. 

& he rixad on echnesse on Iacobes huse. & his 
riche ænde ne beoð. 

Þa cwæð maria to þam ængle hu ge-wurð þis 
for þan ich were ne on-cnawe. 

Ða andswerede hyre se ængel. Se halge gast on 
þe be-kymd & þas heagestan mihte þe 
ofer-scædeð. & for þan þt halig þe of þe 
akenned byð; byð godes sune ge-nemned. 

Ænd nu elisabeth þin mage sune on hire elde 
ge-echnede. & þes moneð is hire syxto sye is 
unberende ge-nemned. 

for-þy nis ælch word mid gode unmihte-lic. 

Ða cwæð Maria. Her is drihtenes þinen. 
ge-wurðe me æfter þinen worde. & se ængel hire 
fram ge-wat. 

Soðlice on þam dagen aras Maria & ferde on 
muntlande mid efste. on iudeisse ceastre. 

& eode in-to zacharias huse. & grette elisabeth. 

Ða wæs ge-worðen. þa helisabeth ge-herde maRie 
gretinge. þa ge-fagene þæt chyld on hire 
innoðe. ænd þa warð elisabeth halgen gaste 
ge-fylled. 

ænd hyo cleopede hludere stefne. & cwæð. Ðu 
ært be-twux wifen ge-bledsed. & ge-bletsed ys 
þines innoðes wæstme. 

& hwanen is me þis þæt mines drihtenes moder 
scolde to me cume. 

Sone swa þinre gretinge stefne on minan earen 
ge-worðan wæs. þa fagenede min chyld on minen 
innoðe. 

Ænd eadig þu ert þu þe ge-lyfdest þæt 
fulfremede sinde þa þing. þe þe fram drihtene 
ge-saigde synde. 

Ða cwæð maria min saule mersed drihten. 

and min gast ge-blissode on gode minen hælende. 

For þam þe he ge-seah his þinene eadmodnysse. 
Soðlice henen-forð me eadige seggeð ealle 
cneornesse. 

for þam þe me mychele þing dyde se þe mihtyg 
ys. & his name is halig 

& hys mildheortnysse of cneornisse. on cneornesse 
hine on-drædende. 

He worhte mægne on hys earme. he to-dælde þa 
ofermode. on moda heora heortan. 

He warp þa rice of setlle. & þa eadmode he up 
an-hof. 

Hyngriende he mid gode ge-felde. & þa ofor-mode 
ydele for-let. 

He afeng israel his cniht & ge-mynde hys 
mildheortnysse. 

Swa he spræc to ure fæderen abrahame. & his 
sæde on a weorlde. 

Soðlice Marie wunede mid hire swylce þreo 
monðes; & ge-wende þa to hire huse. 

Ða wæs afelled elisabethe kenning-tyd. & hyo 
sune kende. 

ænd hire nehcheburas & hyre cuðan þæt 
ge-herden þæt drihten hys mildheortnysse mid 
hire mærsede. & hyo mid hire blisseden. 

Þa on þam ehtode daige hyo comon þæt chyld to 
embscniðen. & nemden hine his fæder name 
zachariam. 

Þa andswerede his moder nese soðes. ac he beoð 
Iohan ge-nemned. 

Ða cwæðen hyo to hire. nis nan on þinre 
mægðe þisse name ge-nemned. 

Ða cwæðen hyo to his fæder. hwæt he wolde 
hine ge-nemned beon. 

þa wrat he ge-beðenen wexbrede Iohannes ys hys 
name. Ða wundredon hyo ealle. 

Ða warð sona hys muð & hys tunge ge-opened & he 
spræc drihten bletsiende. 

Ða warð eige ge-worden ofer ealle heora 
nehchegeburas & ofer ealle iudea munt-land wæren 
þas worð wið-mærsede. 

& ealle þa þe hyt ge-hyrdon on heore heorten 
setten & cwæðen. Wenst þu hwæt beoð þes 
cnapa; witoðlice drihtnes hand wæs mid hym. 

Ænd zacharias hys fæder wæs mid halgen gaste 
ge-fylled. & he wito-gode. & cwæð. 

Ge-bletseð syo drihten israele god; for þan þe 
he ge-neosede. & hys folces alysendnysse dyde. 

Ænd he us hæle horn arærde on dauides huse. hys 
cnihtes. 

Swa he spræc þurh hys halgene witegene muð. Ða 
þe of weorldes fremðe spræken. 

& he alesde us of uren feonden. & of ealre þare 
handen þe us hateden. 

Mildheortnysse to werchen mid ure fæderen. & 
ge-munen hys halgen kyðnesse. 

hyne us to sellene þanne að þe he uren fader 
abrahame swor. 

þæt we buton eyge of ure feondon handen alesde 
hym þeowian. 

on halignesse be-foran hym eallen ure dagen. 

& þu cnapa gæst & beost þas heageste witega 
ge-nemned. Ðu gæst be-foran drihtnes ansiene hys 
wegas gearewian. 

To syllene hys folce his halge ge-wit on hira 
synna for-gefenyssa. 

Ðurh innoðes ures godes mildheortnyssa. on þam 
he us neosede. of east-dæle up-springende. 

on-lihtan þam þe on þeostrum & on deaðes scade 
sitteð. ure fet to ge-reccenne on sibbe weig. 

Soðlice se cnape weox. & wæs on gaste 
ge-stræncþed. & wæs on westene oð þanne dayg 
his atewednysse on israel. 

Soðlice on þam dagen wæs ge-worðen ge-bod fram 
þan caisere auguste. þæt eall ymb-hwyrft wære 
to-mærcod. 

Ðeos to-mearcednysse wæs ærest ge-worðen. fram 
þan deman syrige cyrino. 

& ealle hyo eoden & syndrie ferden on heore 
ceastre. 

Ða ferde ioseph fram galilea. of þare ceastre 
nazareht. on iudeissce ceastre. dauiðes syo is 
ge-nemned bethléém. for þan þe he wæs of 
dauiðes huse & hyrde 

þæt he ferde mid marian þe hym ge-wedded wæs. 
& wæs ge-eacnod. 

Soðlice wæs ge-worðan þa hyo þær wæren. 
hyre dages wæren ge-fyllede þæt hyo kende 

& hyo þa akende hire frum-kennedan sunu. & hine 
mid cyld-claþen be-wand. & hine on binne alegde. 
for þan þe hyo næfden rum on cumene huse. 

Ænd heordas wæren on þam ylcan riche wakiende. 
& niht-wæccen healdende ofer heore heorda. 

Þa stod drihtnes ængel wið hyo & godes 
brihtnysse heom ymbe-scan; & hyo heom mychel eige 
adredden. 

& se engel heom to cwæð. Nelle ge eow 
on-dræden. soðlice nu ich eow bodige mychele 
blisse syo beoð eallen folce. 

for þan to dayg eow is hælend akenned. se is 
drihten crist on dauiðes ceastre. 

And þis taken eow beoð. Ge findað an chyld 
ræglen be-wunden. & on binne aleigð. 

And þa wæs færinge ge-worðan mid þam ængle 
myceles heofenlices weredes god heriendra. & þus 
cweðende 

gode syo wuldor on heahnysse. & on eorðan sibbe 
mannen godes willan. 

& hyt wæs ge-worðen þa þa ængles to heofene 
ferden. Þa heordan heom be-tweonen spræcen & 
cwæðen. Vton faren to bethléém. & ge-seon 
þæt word þe ge-worðen ys. þæt drihten us 
atywede. 

& hyo efstende comen & ge-metton marian & Ioseph 
ænd þæt chyld on binne aleigd. 

Ða hyo þæt ge-seagen þa on-cneowen hyo be þam 
worden þe heom ge-sæd wæs. be þam chylde. 

Ænd ealle þa þe ge-herden wundreden be þam. 
þe heom þa heordes saigdon. 

Maria ge-heold ealle þas word on hire heorte 
smeagende. 

Ða ge-wenden ham þa heordes god wuldriende. & 
heriende on eallen þan þe hyo ge-herden & 
ge-seagen. Swa to heom ge-cweðen wæs. 

Æfter þam þe ehta dages ge-felde wæren þt 
þæt chyld embsnyðen wære. Hys nama wæs 
hælend. Se wæs fram ængle ge-nemned ær he on 
innoðe ge-eacned wære. 

Æfter þam þe hire clænsing-dages ge-felde 
wæren. æfter moyses lage. hyo lædden hine on 
ierusalem þæt hyo hine gode setton 

swa swa [on] drihtnes lage awriten ys. Ðæt ælc 
wæpnyd ge-cyndlym untynende beoð drihtenes halig 
ge-nemned. 

& þæt hyo offrunge sealden. æfter þan þe 
drihtnes læge ge-cweðen is. twa turtlan. oððe 
twa culfran briddes. 

Ænd þa wæs an man on ierusalem þas name wæs 
symeon. & þes man wæs rihtwis & mid israele 
frofren ge-anbadiende. & halig gast him on wæs. 

& he andswere of þam halgen gaste on-feng. þæt 
he deað ne ge-seage buton he ær drihten crist 
ge-seage. 

Ænd on gaste he on þæt tempel com. & þa his 
mæges læddon þanne hælend. þt hyo for hym 
æfter þare læge ge-wunan dyden. 

Heo on-feng hine mid hys handen. & god bletsede. & 
cwæð. 

Drihten nu þu lætst þinne þeow æfter þine 
worde on sibbe. 

for þam mine eagen ge-seagen þine hæle. 

þa þu ge-gearwudest be-foran alre folce ansiene. 

leoht to þeoda awrigenysse. & to þines folces 
wuldre israele. 

Þa wæs hys fæder & hys moder wundriende be þam 
þe be hym ge-saigde wæren. 

And þa ge-bletsede hyo symeon. & cwæð to marian 
hys moder. loca nu þes is on hryre & on arist 
ge-sett. manegre on israele & on taken þam þe 
wið-cweðen byð. 

Ænd his sweord þine sawle þurhferð. þæt 
ge-þohtes seon awrigene of manegen heorten. 

And anna wæs witegestre fanueles dohter of 
asseres mægðe. þeos wunede manigene daig & hye 
lefede mid hire were sefe gear on hire femnehade 

& hyo wæs wudewe oð feower & hund-eahtetig 
geare. Seo of þam temple ne ge-wat daiges ne 
nihtes. þeowiende on fæstene. & on halsunge. 

And þeos þare tide be-cumende drihtne andette & 
be hym spræc. eallen þan þe ge-an-bided-en 
ierusalem alysednysse. 

& þa hyo ealle þing ge-feldon æfter drihtenes 
lage. hyo hwurfon on galiléé on hire ceastre 
nazareth. 

Soðlice þæt chyld weox & wæs gestranged 
wisdomes full. & godes geue wæs on him. 

& his mæges ferden ælche geare to ierusalem on 
eastre daiges freols-tide. 

Ða he wæs twelf wintre. hyo foren to ierusalem 
to þam easterlicen freolse. æfter hyre 
ge-wunenen (sic). 

& þa ge-fylleden dagen. þa hyo agen ge-hwurfon 
be-laf se hælend on ierusalem & hys mæges þæt 
nyston. 

wende þæt he on heore ge-ferrede wære. Ða 
comen hyo anes daiges feor. & hyo hine sohte 
be-twe oxe his mæges & hys cuðan. 

þa hyo hine ne funden; hyo ge-wenton to ierusalem 
hine sechende. 

Ða æfter þreom dagen. hyo funden hine on þam 
temple sittende. on middan þam lareowan. 
hlystende & hyo axiende. 

Ða wundredon hyo ealle þe ge-hyrden be his 
gleawscype; & his ændsweren. 

Ða cwæð his moder to him. Sune hwi dydest þu 
unc þus. þin fæder & íc sarigende þe sohten. 

Þa cwæð he to heom. hwæt is þæt gyt me 
sohten. nyste gyt þæt me ge-byred to beonne on 
þam þingen þe mines fæder synde. 

Ða ne on-geaton hyo þa word þe he to heom 
spræc. 

Ða ferde he mid heom & com to nazareth. & wæs 
heom under-þeod. And hys moder ge-heold ealle 
þas word on hire heorte smeagende. 

Ænd se hælend þeah on wisdome & on ylde. & mid 
gyfe mid gode & mid mannen. 

Soðlice þam fiftendan geare þas caiseres 
an-wealdes tyberij. be-ginnenden þam pontiscen 
pilate iudea þeode. foerðan dæles rice 
galiléé herode. philippe hys broder. feorðan 
dæles rice iturie. & þas riche traconitidis. & 
lisania abiline feorðan dæles rica. 

under þare sacerde ealdres anna & chaifa. godes 
word wæs ge-worðan ofer zacharias sune on 
westene. 

& he com into eall Iordanes riche bodiende. 
deadbote fulluht & synne for-gyfenesse 

swa hit awriten ys on ysaias bech þas witegan. 
Clepiende stefn on westene. ge-garewiað drihtenes 
weig dod his siðas rihte. 

Ælch dane beoð ge-feld. & ælch munt & beorh 
beoð ge-niðered. & þwuru beoð on ge-rihte. & 
ungerydu on smeðe weges. 

& ælc flæsc ge-sihð godes hæle. 

Soðlice he cwæð to þam mægen þe ferden þæt 
hyo wæren fullode fram hym. Eale næddrene kyn 
hwa atewedo (sic) eow þæt ge fleon fram þam 
towearde eorre. 

Doð eornestlice deadbote wæstmes. & ne on-ginnen 
ge cweðen. we hæbbed us to fader abraham. Ich 
segge eow þæt god is swa mihtig þæt he maig of 
þisen stanen abrahames bearn aweccan. 

Nu ys syo æx asett. to þas treowas wirtrumen. 
Witodlice ælch treow þe ne brincd godne wæstme 
beoð for-corfan & on fyr aworpen. 

Ða axoden hine þa manige & cwæðen; hwæt do 
we. 

Þa cwæð he to heom. se þe hafð twege tunekan. 
sylle þam þe næfð. & þam ge-lice do se þe 
metes hæfð 

Ða comen þa manfulle þæt hy aþwegene wæren. 
& cwæðen to hym lareow hwæt do we. 

Þa cwæð he ne do ge naht mare þanne þæt eow 
ge-sett ys. 

Ða axoseden (sic) hine þa cempan & cwæðen. & 
hwæt do we. Þa sæde he heom. ne sla ge nanne 
man. Ne tále ne doð. & beoð eð-healde on 
eowren andlyfenum. 

Soðlice þam folce wenenden & eallen on heore 
heorten þencenden be Iohanne hwæder he crist 
wære. 

Ða andswerede Iohannes heom eallen seggenden. 
Witodlice ic eow an watere fullige. Soðlice kymð 
strengre þanne ich; þas ich nem wurðe þæt ich 
hys scoþwang un-cnytte. Heo eow fulled on halgen 
gaste. & on fyre. 

& his fann is on his handa. & he fermed hys bernes 
flore. & gadered hys hwæte in-to hys berne. þæt 
chæf he for-bernð on un-acwenctelice fyre. 

Manega oðre þing bodiende. He þæt folc lærde. 

Herodes se feorðan dæles rica þa he wæs fram 
him ge-þread. be þare herodiscan his broder wife 
& be eallen yfelen þe herodes dyde. 

& ofer eall þæt ge-icte þæt he be-clysde 
Iohanne on cwarterne. 

Soðlice wæs ge-worðan þa eall þæt folc wæs 
ge-fullod. & þam hælende ge-fulloden & 
ge-biddenden. heofene wæs ge-opened 

& se halga gast astah lichamlicere an-syna on hine 
swa an culfre & stefne wæs of heofene ge-worðan 
& þus cwæð. Ðu ert min ge-corena sune on þe 
me ge-likeð. 

& se hælend wæs on ylde swilce þrittige wintre. 
þæt men wenden þæt he wære Iosepes sune. Se 
wæs heliges sune. 

se wæs nazareth. swa of cneornysse on cneornysse 
oððe adam. Se wæs godes sunu oð fif & 
hund-seofentig cneornisse. 

<> 

<> 

<> 

<> 

<> 

<> 

<> 

<> 

<> 

<> 

<> 

<> 

<> 

<> 

Soðlice se hælend wæs full halgen gaste & ferde 
fram iordane. Se halend wæs fram halig gaste 
ge-læd on sumen westene 

feortig dagen. & wæs fram deofol costnod. & he on 
þam dagen nan þing ne æt. And þam dagen 
ge-fylleden hine hingrede. 

Þa cwæð se deofel hym to. gyf þu syo godes 
sunu. sæge þisen stanen þæt he to hlafe 
ge-wurðe. 

Ða andswerede him se hælend. Hit ys awriten 
þæt se man ne leofeð be hlafe anen. ác of 
ælcen godes worde. 

And þa lædde se deofel hyne & atewede him ealle 
þa rice eorðe ymbhwyrftes on anre brihtan hwile. 

& to him cwæð. Ealne þisne anweald ic þe sylle 
& heora wuldor for þan þe hy me synde ge-sealde. 
& ich hye sylle þan þe ich wille. 

Witodlice ealle hyo beoð þine gif þu 
ge-eadmedest be-foran me. 

Ða andswerede him se halend. Hit is awriten. 
Drihten þinne god þu ge-eadmest & hym ane 
þeowast. 

Ða lædde he hyne on Ierusalem. & ge-sette hine 
ofer þas temples ricg & hym to cwæð. Gyf þu 
syo godes sunu á-send þe heonen nyder. 

Soðlice hit ys awriten þæt he hys ænglen be 
þe be-beot þt hyo þe ge-healden; 

& þt hyo þe mid handen nymen þe læs þe þu 
þinne fot æt stane æt-sperne. 

Ða cwæð se hælend him andsweriende. hyt is 
ge-cweðen ne costa þu drihten þinne god. 

& ealle þare costlinge ge-fylledera. se deofel 
hym sume hwile fram ge-wat. 

Þa ferde se hælend on gastes mægne on galileam. 
& his hlise be him ferde on eall þæt riche. 

& he lærde be heora samnunge. & wæs fram eallen 
ge-mearsod. 

Ða com he to nazareth. þær he afed wæs. & he 
eode on reste-dáige on þa ge-samnenge æfter his 
ge-wunen. & he aras þt he rædde. 

& hym wæs ge-seald ysaias boc þas witegan. & 
sona swa he þa boc unfeld þa funde he þær 
awriten; 

drihtnes gast is ofer me for þan he smerede me. 
He sende me þærfen bodian. & ge-hæften 
alysendnysse. & blinden ge-sihðe. for-brokene 
ge-hælen. 

& bodian drihtnes anfenge gear & edleanes daig. 

And þa he þa boc be-feold he hye þam þeigne 
sealde & agef & sæt. & ealre hire eagen on þare 
samnunge wæren on hine be-healdende. 

Ða on-gan he heom to cwædene. Soðlice to daig 
ys þis writ on eowren earen ge-fylled. 

& hyo ealle wæren þis ge-cnawe & wundredon be 
þam worden þe of hys muðe eode. & þus 
cwæðen. Nis þes Iosepes sune. 

Þa cwæð he. Witodlice ge seggeð me þas 
ge-licnysse. eala leche ge-hæl þe sylfne. Do her 
on þinen earde swa fela wundre swa we ge-hyrden 
ge-dóne on chapharnaum. 

Ða cwæð he. soðlice ic eow segge þæt nan 
witege nis and-fenge on hys æðele. 

Soðlice ic eow segge manega wudewan wæren on 
helias dagon on israel. þa þa seo heofena wæs 
be-loken þreo gear & six monþas. Þa wæs 
ge-worðan mycel hunger on ealre eorðan 

& to þare nanun næs helias asend. buton to anre 
wudewan on sarepta sydonie. 

And manega lichþrowæres wæron on israel under 
helyseo þam witegan; & heore nan næs æclænsed 
butan nááman se scirescan. 

Þa wurðen hyo ealle on þare ge-samnunge mid 
eorre ge-fylled. þas þing ge-herende. 

ænd hyo arison & scufen hine of þare ceastre. 
ænd lædden hine ofer þas muntes cnæp ofer 
þane hyra burh ge-tymbred wæs þæt hyo hine 
nyðer be-scufan. 

þa ferde he þurh hyra midlen. 

And he ferde to kapharnaum on galileisce ceastre. 
& he þær on ræste-daigen lærde. 

& hyo wundreden be his lare; for þan hys spræce 
on anwealde wæs. 

And on hire samnunge wæs sum man un-clæne deofol 
hæbbende. & he hrymde michelere stefne 

& cwæð. Læt la nazareisce hælend. hwæt is us 
& þe come þu us to for-spillene. ich wat þæt 
þu ert godes halga. 

And þa cydde hym se hælend and cwæd. Adumba & 
ga hym of. & þa he ut adraf hine on hire midlene; 
& he hym fram ge-wat. and hym naht ne derede. 

Ða wurðen hyo ealle forhte & spraeken heom 
be-tweonen. & cwæðen hwæt is þæt word þæt 
he on mihte & on mægne un-clænen gaste be-beot. 
& hyo ut gað. 

Ða wæs hys hlise ge-wid-mærsod on ælcere stowe 
þas rices. 

Soðlice he aras of here samnunga & ferde on 
symones hus. Ða wæs simones sweger ge-swenched 
on mycelen feofren. & hyo hine for hire bæden. 

& he standende ofer hyo þam feofre be-bead. & he 
hyo for-let. & hyo sone aras. & hym þenede. 

Soðlice þa sunne asah ealle þe untrume wæren 
on mistlicen adlen hyo lædden him to. & he 
sindrigen his hand on-settende hyo ge-helde. 

Þa ferden þa deofle of manegen hremende. & 
cweðende. Sodes þu eart godes sune. & he ne 
ge-þafede þæt hye any þing spræcen. for þan 
he hyo wisten þæt he crist wæs. 

Ða ge-wordenen daige se hælend ut-gangende ferde 
on westene stowe. & þa manega hine sohten. & hyo 
comen to hym. & be-hæfden hine; þæt he heom 
fram ne wite. 

Ða sægde he heom. Soðlice me ge-þafened oþren 
ceastren godes riche bodian. for þan to þan ich 
eom asend 

& he wæs bodiende on galilea ge-samnunge. 

Soðlice wæs ge-worðen þa þa manege him to 
comen þæt hyo godes word ge-hyrden. he stod wið 
þane mere genesareth. 

& he ge-seah twa scipe standende wið þanne mere. 
Ða fixeres eoden & wexon heore nett. 

He þa astigende on an scyp; þæt wæs symones. 
bed hine þæt he hit lithwan fram lande tuugen. & 
on þam scype sittende he lærde þa manega. 

Ða he spræcen ge-swac he cwæð to symone. Teoh 
hit on deopan & læteð eowre nett on þanne 
fisc-wær. 

Ða cwæd symon him andswerede. Ela be-bended 
(sic) ealle niht swikende we naht ne fengen. 
Soðlice on þinum worde ich min nett ut-læte. 

& þa hyo þæt dydon. hyo be-tugen mycele maniga 
fixsca; & heore nett wæs to-broken. 

& hyo becneden heore ge-feren; þe on oðren 
scypen wæren. þt hyo comen & heom felsten. Ða 
comen hyo & ge-felden baða þa scype swa þæt 
hyo neh wæren ge-sencten. 

Þa petrus þæt ge-seah he feoll to þas 
hælendes cneowen; & cwæð. Drihten ge-wit fram 
me for þam ich em sinful man 

& he wundrede. & ealle þa þe mid hym wæren on 
þam wære þare fixsca þe hyo ge-fengen. 

Gelice Iacobum & Iohannem Zebedeis sunes. þa 
wæren symones ge-feran. Þa cwæð se hælend to 
symone. ne on-dræd þu þe. Heonen forð þu byst 
ménn feonde. 

& hyo tugen hyre scyp to lande. & for-læten hyo & 
folgedon þam hælende. 

Þa he wæs on anre ceastre þa wæs þær an 
hreofla. & þa he ge-seah þanne hælend þa 
astrahte he hine & bæd. & þus cwæð. Drihten 
gif þu wilt. þu miht me ge-clænsien. 

Ænd he æt-hran hine his handa aþenede. & 
cwæð. Ic wille; syo þu ge-clænsed. Ænd sone 
se hreofla hym fram ferde. 

& he bed him þt he hit nanen men ne saigde. ac ga 
& atewe þe þam sacerde. ænd bring for þinre 
claensinge swa moyses be-bead heom on ge-witnysse. 

Witodlice þas þe má seo spræc be him ferde & 
mycele menega comen þæt hyo ge-hyrdon & wurðen 
ge-hælede fram heora untrumnesse. 

He þa ferde on westen & hine ge-bæd. 

Þa wæs anen daige ge-worðen þæt he sæt & hyo 
lærde. & þa wæren þa farisei sittende & þare 
lage-lareow-wæs. þa comen of ælche castelle 
galiléé & Iudéé & ierusalem. & drihten magen 
wæs hyo to gehælene. 

Ænd þa bæren men on anen bedde enne man; se 
wæs lame. 

& hyo ne mihten hine in-bringen & aleggen be-foran 
hym; for þare maniga þe mid þam hælende wæs. 
Ða astigen hyo up on þanne rof. & þurh þa 
watelas hine mid þam bedde asende be-foran þam 
halende. 

Ða he ge-seah heora ge-leafe. he cwæð. La man 
þe synd þine sinne for-gefene. 

Ða agunnen þencen þa bokeres & farisei & 
cwæðen. hwæt is þes þe her sprecd woffunga. 
hwa maig senna for-gefen buton god ane. 

Ða seo hælend ge-cneow heora ge-þances; he 
andsweriende cwæð to heom. Hwæt þence ge on 
eowre heorten 

hwæðer is eþere to cweðene þe synt þine 
senne for-gefene; hwaðer to cweðene aris & ga. 

þæt ge witen þæt mannes sune on eordan anweald 
hafð synne to for-gefena. Ænd he sægde þam 
lamen. þe ich segge aris; nym þin bed & ga on 
þin hus. 

& he sone be-foren heom aras; & nam þæt he on 
læig & to his huse eode. & god wuldrede. 

& hyo ealle wundredon & god mærsedon & wæren mid 
eige ge-fylde. & cwæðen soðes we to-daig wundre 
ge-seagen. 

Þa æfter þan he ut-eode. & ge-seah publicanum 
þe wæs oðer name leuj ge-haten. æt 
cheap-scamele sittende. & he cwæð to hym felge 
me. 

& he hym þa felgede. & ealle hys þing for-let. 

Ænd leuj dyde him michele ge-beorscipe on his 
huse. & þær wæs mycele manege manfulra & oðre 
þe mid him sæton. 

Þa murcneden þa farisei & þa bokeres. & 
cwæðen to his leorning-cnihten. hwi æte ge. & 
drinkeð mid manfullen & senfullen. 

Ða andswerede se hælend & cwæð to heom. Ne 
be-þurfen læches þa þe hale synde. ac þa þe 
un-hæle hæbbeð. 

Ne com ich rihtwise to clepian. ac synfulle on 
deadbote. 

Ða cwæðen hyo to hym. hwi fæsted iohannes 
leorningcnihtes ge-lomlice & halsunge doð. & eal 
swa fariseen. & þine æteð & drinceð; 

Þa cwæð he. cwedst þu magen þas bredgumen 
bearn fæsten. swa lange swa se bredgume mid heom 
ys. 

Soðlice þa dages cumeð þanne se bredgume heom 
beoð aferred. þanne fæsted hyo on þan dagen. 

Ða sæde he heom an bispell. Ne asende nan man 
scyp on neowan reafe. on eald reaf elles þæt 
neowe slyt. & se neowe scyp ne helpd þan ealden. 

Ne nan man ne synt niwe win on ealde butta elles 
þæt neowa win breceð þa butta & þæt win 
beoð agoten & þa butta for-wurðed. 

Ac neowe win is to asendenne on neowe butta þanne 
beoð þa butte ge-healdenne. 

& ne drincð nan man eald win. & wille sona þæt 
neowe he cweð þæt ealde is betere. 

Soðlice wæs ge-worðen on þam æfteren 
reste-daige; ærest þa ferde he þurh þa æceras 
hys leorning-cnihtes þa ear pluccoden. & mid 
heora handa gnidon & æten. 

Ða cwæðen sume of þam sunder-halgen. hwi do ge 
þæt eow alyfd nis on reste-dagen. 

Ða andswerede se hælend heom & cwæð. Ne redde 
ge hwæt dauid dyde þa him hingrede. & þa þe 
mid him wæron 

hu he eode into godes huse & nam þa 
offrenge-hlafes & hyo æt. & þam sealde þe mid 
him wæren. þa næren alyfde to ætene buton 
sacerden. anen. 

Ænd he saigde heom þæt drihten is mannes sune. 
eac swilce reste-daiges. 

Soðlice on oðrum reste-daige wæs ge-worðen. 
þæt he on ge-samnunge eode. & lærde. & þær 
wæs sum man. & his swiðre hand wæs 
for-scrunken. 

Ða gemden þa bokeras & pharisei hwaðer he on 
reste-daige helde þæt hyo hine wreidon. 

Soðlice he wiste heore þances & he saide þam 
men þe þa forscrunkene hand hafde. aris & stand 
her amidden. Ða aras he & stod. 

Ða cwæð se hælend to hem. Ich acsie eow alyfð 
on reste-dagon wel don oððe yfele sawle hæle 
ge-don hwæder þe forspillan. 

And heom eallon ge-sceawedon mid eorre he saigde 
þam men. Aþene þine hand; & he aþenede & hys 
hand wæs ednywod. 

Ða wurðen hyo mid unwisdome ge-fyllede & 
spræcen be-twux heom hwæt hyo þam hælende 
dydon. 

Soðlice on þam dagen he ferde on ænne munt. 
hine ge-byddan. & wæs þær wakiende on godes 
ge-bede. 

Ænd þa þa hit daig wæs he cleopede his 
leorning-cnihtes & ge-cheas twelf of heom. & þa 
he nemnede apostles. 

Simonem þanne he nemnede petrus. & his broðer 
andreas. Iacobum. & Iohannem. philippum & 
bartholomeum. 

Thomam & Matheum. Iacobum alphei & symonem. se ys 
ge-nemned zelotes 

Iudam Iacocobi (sic). & Iudam scarioth. se wæs 
læwa. 

And mid heom farenden he stod on feldlicere stowe 
& micel werd hys leorning-cnihte & mycele manega 
fram alre iudea. & fram ierusalem & ofer muðan & 
sæ. ge-mare tyry & sydonis. þa comen þæt hyo 
hyne ge-hyrdon & wæren of heora adlen ge-hælde. 

& þa þe waren of un-clænen gaste ge-drehte 
wæren ge-hælede. 

Ænd seo manegeo sohte hine to æt-hrinnenne. for 
þam þe mægen of hym eode. & he ealle ge-hælde. 

Ða cwæð se hælend beo-seonde to hys 
leorning-cnihton. Eadige synde ge þearfen on 
gaste. for þan þe godes ríce is eower. 

Eadige synde ge þe hingrieð nu. for þam ge 
beoð ge-fyllede. Eadige synde ge þe nu wepad; 
for þam ge hlyhað. 

Eadige beo ge þanne eow men hatiað & ehtað. & 
on-huscað. & awurped eowre namen swa swa yfel for 
mannes sune. 

Ge-blissiad & ge-fageniad on þam dagen; nu eower 
mede is mycel on heofene. Soðlice æfter þisen 
þingen hyra faderes dydon þam witegan. 

Þeah-hwæðere wa eow witegan. for þan þe ge 
eowwerne frofer hæbbeð. 

Wa eow þe ge-fylde sinde; for þan þe ge 
hingriað. Wa eow þe nu hlehgad for þan þe ge 
heofað & wepeð. 

Wa eow þanne eow ealle men bletsiað æfter 
þisen þingen heora fæderes dyden þam witegen. 

Ac ic eow segge for þam þe ge hyrad. Lufiað 
eowre feond doð þam tæle þe eow hatedon. 

Bletsieð þa þe eow weregieð. Ge-biððed for 
þam þe eow on-huscieð. 

& þam þe þe slehð on þam wange. wend oðer 
agen. & þam þe þin reaf nymð ne for-beod him 
na þine tunecan. 

Syle ælcen þe þe bidde. & se þe nymd þa þing 
þe þine synde ne munega þu hyra. 

& swa eow willeð þt eow men do; doð hem 
ge-lice. 

& hwilc þanc is eow gyf ge lufieð þa þe eow 
lufieð. Soðlice senfulle lufieð; þa þe hy 
lufieð. 

And gif ge wel doð þan þe eow wel doð; hwilc 
þanc is eow. Witodlice þæt doð sinfulle. 

& gyf ge leaneð þam þe ge eft on-foð; hwilc 
þanc is eow. Soðlice sinfulle sinfulle leaneð. 
þæt hyo gelice on-fon. 

Þeah-hwæðere lufiað eowre feond. & heom wel 
doð. & leane sylled nan þing þanum (sic) eft 
ge-hihtende. & eower mede beod mycel on heofene. & 
ge beoð þas hegesten bearn. for þam þe he ys 
god ofer unþanc-fulle & ofer yfele. 

Eornestlice beoð mildheorte swa eower fader is 
mildheort. 

Nelle ge demen. & ge ne beoð demede. Nelle ge 
nyðerien. & ge ne beoð ge-nyðereð. For-gyfeð; 
ænd eow beoð for-gefen. 

Selleð & eow beoð ge-seald. gód ge-met & full & 
ge-heapod. & ofer-flowende hyo sylled on eowrne 
bearm. Þam sylfen ge-mette þe ge meteð; eow 
beoð ge-metan. 

Ða sæde he heom sum by-spell. Segst þu maig se 
blinde þane blinde læden. hu ne fealled hyo 
begen on þanne pet. 

Nis se leorning-cniht ofer þanne lareow. ælc 
byð fulfremed gyf he is swilc hys lareow. 

hwi ge-syhst þu þa eigle on þines broðer 
eagen. & ne syhst þænne beam on þynen eagen. 

Ænd hu myht þu seggen þinen breðer. broðer 
læt þæt íc ateo þa eigle of þinen eagen. & 
ðu self ne ge-syhst þanne beam on þinen eagenen 
eagen. Eala licetere teoh ærest þanne beam of 
þinen eage. & þanne þu ge-syhst þæt þu ateo 
þa eigle of þines broðor eage. 

Nís god treow þæt yfelne wæstm deð. & nis 
yfel treow godne wæstm doende. 

Ælc treow is be hys wæstme on-cnawen. Ne hyo of 
þornen fic-æppel ne gaderieð. ne winberian of 
gorste ne nymeð. 

gód man of goden goldhorde; hys heorte god 
forð-brincð. & yfele men of yfele goldhorde yfel 
forð-bringeð. Soðlice se muð specð swa swa 
sye heorte þencð. 

Hwy clepie ge me drihten drihten & ne doð þæt 
ic eow segge. 

Ælc þare þe to me kymð. & mine spræce 
ge-hyrð & þa deð. ích hym átewie hwam he 
ge-lic ys. 

He ys gelíc tymbriende men hys hus se dealf 
deopne & his grundwall ofer þanne stan asette. 
Soðlice ge-worðene flode hit fleow in-to þam 
huse. & hit ne mihte þt hus astyrian hit wæs 
ofer þanne stan ge-trymed. 

Se ðe ge-hyrð & ne deð; he is ge-lich þam 
tymbrienden men his hus ofer þa eorðen buton 
grundwalle. & þt flod in-fleow & rædlice hit 
afeol & warð mycel ryre þas huses. 

Soðlice þa he ealle his word gefylde on þas 
folces hlyste. he eode in-to capharnaum. 

Ða wæs sum hundred-mannes þeowa untrum se wæs 
swentendlic (sic). se wæs him dyere. 

Ænd þa he ge-hyrde be þam hælende. he sende to 
him iudea aldres. & bed þæt he come & his þeow 
ge-hælde. 

Ða hyo to þam hælende coman. hyo bæden hine 
geornlice & þus cwæðen. He is wurðe þæt þu 
him telie. 

Witodlice he lufeð ure þeode. & he us ure 
samnunge ge-tymbrede. 

Ða ferde se hælend mid heom. & þa he wæs 
unfeor þam huse se hundredes ealdor sende his 
frend to him and cwæð. Drihten nelle þu beon 
ge-dreaht. ne eom ích wurðe þæt þu ga under 
minne þechene; 

for þan ích ne tealde me sylfne swa wurð þæt 
ich to þe come. Ac cweð þin word and mín cniht 
beoð ge-hæled. 

Ic eom an man under anwealde ge-sett; cæmpen 
under me hæbbende. & ích segge þissen ga; & he 
gæð. & ích segge þissen cum; þonne cymð he. 
& ích segge mine þeowe þis do; & he hit deð. 

Ða wundrede se hælend þam ge-hyrden. & cwæð. 
to þare manigeo be-wend. Soðlice ic segge eow ne 
funde ich on israel swa mychele ge-leafen. 

& þa þa ham comen þe asende wæren hyo 
ge-metten halne þanne þe ær u[n]trum wæs. 

Þa wæs syððen ge-worðen he ferde on þa 
ceastre þe ys ge-nemned naym; & mid hym ferden 
his leorning-cnyhtes. & mycel manigeo. 

Þa he ge-nehlahte þare ceastre gate þa wæs 
þær an dead man ge-boren ane wudewon sune. þe 
nænne oðerne næfde. & syo wudewe wæs þær. & 
mycel menigeo þare burh-wære míd hire. 

Ða se hælend hyo ge-seah. Ða wæs he míd 
mildheortnysse ofer hyo ge-felled. & cwæð to 
hire. ne wep þu na. 

Þa ge-nehleahte he & þa cheste ætran. þa 
æt-stoden þa þe hine beren. Ða cwæð se 
hælend. Eala geonge þe is (sic) segge aris. 

Þa aras se þe dead wæs. & ongan spræcen. þa 
agef he hine his moder. 

Þa ofer-eode eyge hyo ealle. & hyo god mersodon & 
cwæðen. þt mare witega on us aras. & þæt god 
his folce ge-neosode. 

Ða ferde þeos spræce be him on eallen iudea & 
embe eall þæt rice. 

Ða cyddan iohannes leorning-cnihtes him be eallen 
þisen þingen. 

Ða cleopede iohannes twegen of his 
leorning-cnihten to hym. & sende to þam halende & 
þus cwæð. Ert þu þe to cumene ert; hweðer 
þe we oðres sculon on-bidon. 

Ða hyo to him comen þus hyo cwæðen. Iohannes 
se fulluhtere us sende to þe & þus cwæð. Ert 
þu þe to cumene ert. þe we sculon oðres 
on-bidan. 

Soðlice on þare tide he ge-hælde manege of 
adlen. ge of witen. & of yfele gasten. & manegen 
blinden he ge-sihþe for-gef. 

þa cwæð se hælend. Fareð end kydað Iohanne 
þa þing þe ge ge-seagen & ge-hyrden. þt blinde 
ge-seoð. & healte gað. hrefle synde ge-helde. 
deafe ge-hereð. deade ariseð. þærfen bodiað. 

& eadige beoð swa hwilc swa ne beoð on me 
ge-untreowsod. 

And þa þa iohannes arend-dracan ferdon; þa 
cwæð se hælend to þam folce be Iohanne. hwi 
ferde ge on westene ge-seon þt reod þe bieð mid 
winde astyred. 

Ac hwi ferde ge. to ge-seonne þanne man mid 
hnescan reafen ge-scyrdne. Þa þe sende on 
deorwurðe reafe & on esten. 

Ac hwi ferde ge þanne witegan ge-seon witodlice 
ich eow segge he ys mare þanne witega. 

Þes is be þam þe awriten ís. nu ích asende 
minne ængel be-foran þine ansyene; se ge-gerewed 
þinne weig be-foran þe. 

Soðlice ích eow segge nis be-tweox wife bearnen 
nan mare witegen. þanne iohannes se fulluhtere. 
Se þe ys læsse on godes rice; se is his mare; 

& eall folc his herende sunder-halgen god heredon 
& ge-fullode on Iohannes fulluhte. 

Soðlice þa sunder-halgen & þa lage-gleawen 
for-hugedon þas hælendes ge-þoht on heom sylfen 
na fram þam hælende ge-fullode. 

Hwan telle ic ge-lic þeosse cneorisse men. & hwam 
synde hi ge-lice. 

Hyo synde gelice cylden on strete sittende & 
sprecende be-tweox heom. & cwæðende. We sungen 
eow be harpen. & ge ne salteredon. we heofoden & 
ge ne weopen. 

Soðlice Iohannes com se fulluhtere hlaf ne etende 
ne win drinkende. & ge cweðed. deofel-seocnysse 
he hafð. 

Mannes sune com etende & drinkende. & ge cweðað 
þes man ys swelgende & win drinkende. manfulra & 
senfulre freond. 

And wisdom ís ge-rihtwised on eallen his bearnen. 

Þa bæd sum hine of þam sunder-halgen þt he mid 
hym æte. Þa eode he in-to þas fariseiscen huse 
& ge-sæt. 

And þa þæt wif þe wæs on þare ceastre synful 
þa hy on-cneow þæt he sæt on þas farisees 
huse. hyo brohte hire sealfe-box. 

& stod wið-eften his fet. & on-gan mid hire 
tearen his fet þwean. & dreide mid hire heafdes 
fexe. & kyste hys fet. & mid sealfe smerede. 

Ða se sunder-halge þe hine in-laðede þæt 
ge-seah; he cwæð on his ge-þance. Gif þes man 
witege wære. witodlice he wiste hwæt & hwilc 
þæt wif wære þe his æt-rind. þæt hyo synful 
ís. 

Ða cwæð se hælend him andsweriende. Simon ích 
hæbbe þe to seggene sum þing. Ða cw he. Lareow 
sege þanne. 

Twegen gafel-gyldon wæren sumen lænende; & 
scolde fif hund panege se an. & se oðer fiftig. 

Ða hyo næfden mid hwy hyo hit agulden. he hit 
heom bam for-gef. hwader lufede hine swiðre. 

Ða andswerede symon ic wene. se þe he mare 
for-gef. Ða cwæð he rihte þu demdest. 

Ða be-wende he hine to þam wife. & sægde 
symone. Ge-syhst þu þis wif; ích eode in-to 
þinen huse. ne gefe þu me wæter to minen foten. 
Þeos mid hire tearen mine fet þweag. & mid hire 
locken dreide. 

Cos þu me ne gefe. þeos seððe ích ínn eode 
ne ge-swac þæt hyo mine fet ne kyste. 

Min heafed þu mid ele ne smeredest. þeos smerede 
mid sealfe mine fet. 

For þam ích segge þe; hyre synde manege synne 
for-gefene. for þan þe hio me swiðe lufede. 
læsse lufod þam þe læsse for-gyfen ís. 

Ða cwæð he to hire. ðe synde þine senne 
for-gefene. 

Þa be-gunnen þa þe þær sæten be-twux heom 
cweðen. hwæt is þes þe manne synne for-gyfð. 

Þa cwæð he to þan wife. þin geleafe þe dyde 
hal ga nu on sibbe. 

Syððon wæs ge-worðen þæt he ferde þurh þa 
ceastren. & þa ceastle godes rice predikende & 
bodiende. & hyo twelf mide. 

And sume wif þe wæren ge-helde of awweregeden 
gasten & untrumnyssen. sye magdalenisce Marie of 
þare seofan deofle ut-eoden. 

& iohann chuzan wif herodes ge-refen; & susanna & 
manega oþre þe him of hyra spede þenedon. 

Soðlice þa mycel manige com & of þa ceastren to 
hym efstum (sic); he saigde heom an bispel. 

Sum man hys sæd seow. þa he þæt seow sum feoll 
wið þanne weig & warð for-treden. & heofene 
fugeles hit fræton. 

And sum feoll ofer þanne stan & hit for-scranc 
for-þam-þe hyt wæten næfde. 

& sum feol on þa þornas; & þa þornes hit 
for-þrysmeden. 

And sum feoll on gode eorþan. & worhte 
hund-fealddne wæstme. Þa clypede he & cwæð. 
Ge-here se þe earen hæbbe. 

þa axseden hine hys leorning-cnihtes hwæt þt 
bispel wære. 

Ða cwæð he eow is ge-seald þt ge witen godes 
rices ge-ryne. & oðren on bi-spellen þaet hyo 
ge-seonde ne ge-seagen & ge-hyrende ne on-geoton. 

Soðlice þis is þæt bispell. þæt sæd is 
godes word. 

þa þe synd wið þanne weig. þæt synde þa þe 
ge-hyred. seoððen se deofel kymð and æt-briht 
þt word. of heora heortan þæt hio þurh þane 
ge-leafen hale ne ge-wurðað. 

Þa þe sinde ofer þanne stan; þa þæt word mid 
ge-fean on-foð. & þa næbbed wertrumen 
for-þan-þe hyo hwilon ge-leafen and awakieð on 
þare costnunge timen. 

Þæt sæð þt feoll on þa þornes þæt synde 
þa þe ge-hered. & of caren & of welen & of 
luston þys lifes synde for-þrysmede & nænne 
wæstme ne bringeð. 

Þæt feoll on þa goden eorðan. þt synde þa 
þe on godere & on selestre heortan ge-herende þt 
word healdeð ænd wæstme on ge-þilde bringed. 

Ne ofer-wercð nan man mid fæte his on-ælde 
leoht-fæt; oððe under beoð aset. ac ofer 
candel-stef asett. þæt þa ingangende þæt 
leoht ge-seon. 

Soðlice nis nan þing swa dygele þæt ne seo 
ge-swutelod. ne be-hyðð; þæt ne syo cuð. & 
open. 

Warniað hu ge ge-hyren; þam beod ge-seald ðe 
hæfeð. & swa hwilc þe næfeð þt he wene þt 
he hæbbe him beoð afirred. 

Hys moder & his ge-broðre him to comen. & hio ne 
mihte hine for þare manige ge-neoh-sian. 

Þa wæs him ge-cydeð. Ðin moder & þine 
ge-brodre standeð her ute willeð þe ge-seon. 

Þa cwæd he to heom. min moder & mine ge-brodre 
synde þa þe ge-hireð & doð godes word. 

Soðlice anen daige wæs ge-worðen þa þe he on 
scyp eode. & his leorning-cnihtes; þa cwæd he to 
heom. Vton seiglien ofer þisne mere. & hyo 
segledon þa. 

þa þe hyo reowan þa slep he. Þa com windj east 
& hyo forteden. 

Þa ge-nehlahten hyo him to & cwæðen hlaford we 
forwurðeð. Ða aras he & þreadde þane wind. & 
þas wæteres reðnysse. Ða ge-swac se wind & 
wærð mycel smoltnysse. 

Þa cwæð se hælend hwær is eower ge-leafe. Þa 
andreddon hio & wundredon. end be-twuxe heom 
cwæðen. Wenst þu hwæt is þes. þæt he 
be-beot windon. & sæ; & hy him hersumieð. 

Ða reowen hy to gerasenorum rice. þt is foren 
on-gean galileam. 

Ða he to lande com; him agen arn sum man se 
hæfde deofel-seocnysse lange tide. & næs mid 
nanen reafe ge-scrid. & ne mihte on huse ge-wunian 
ac on byregenen. 

Þa he ge-seah þanne hælend he astrehte hine 
to-foren him & cwæð. michelere stefne hremende. 
Hwæt is me & þe la hælend þas hehestan godes 
sune. Ic halsige þe þæt þu ne ðreage me. 

Þa bed he þam unclænen gaste. þæt he of þam 
men ferde. Soðlice lange tide he hine grap & he 
wæs mid raketeagen ge-bunden & mid fot-copsen 
ge-healden. & to-borstenen benden he wæs fram 
deofle on westen ge-lædd. 

Ða axoden se hælend hine hwæt is þin name. Ða 
cwæð he legio; þæt is on ure ge-þeode eored; 
for-þan-þe manege deofle on hine eodon. 

Ða bæden hyo hine þæt he heom ne bude þt hy 
on grund ne be-scuton. 

And þær wæs mycel heord swine on þam munte 
læsiendre. Ða bæden hio þæt he lefde heom on 
þam gan; þa lefde he heom. 

Þa eoden hyo of þam menn on þa swin. þa ferde 
se heord michelen raese on þane mere. & warð 
þær adruncen. 

Þa þa heorden þæt ge-seagen þa flugen hyo & 
kyddan on þa ceastre & on þa tunan. 

Ða eoden hio ut þæt hyo ge-seagen þt þær 
ge-worðen wæs. Þa comen hyo to þam hælende 
þa funden hyo þanne man þe deofel of eode 
ge-scridne & halen mode æt his fote. & hyo 
adredden heom. 

Ða kyddan heom þa þe ge-seagen hu he wæs hal 
ge-worden of þam heorde. 

Ða bæd hine eall syo manege þas rice 
gerasenorum þt he fram heom ge-wite. for þam hyo 
micelen eige ge-hæfte wæren. Ða wende he on 
scype on-gen. 

Ða bæð hine se man ðe se deofel of eode þæt 
he mid hym wunede. Þa for-let se hælend hine & 
cwæð to hym. 

wend to þinen huse. & kyd hu mycel god þe ge-don 
hæfð. Þa ferde he in to eall þa ceastre & 
kydde hu mycel se hælend him ge-don hæfde. 

Soðlice wæs ge-worðen þa se hælend agen com 
seo manege hine onfeng. ealle hyo on-bidan hys. 

Ænd þa com an man þæs name wæs jairus; se 
wæs þare ge-samnunge ealdor. Þa feoll he to 
þæs hælendes foten. & bæd hine þæt he ferde 
to his huse; 

for-þan he hæfde ane dohter neoh on twelf wintre 
& syo forð-ferde. Ða ge-byrede hit. þa he ferde 
of þam manegen he wæs of-þrungen. 

Ða wæs sum wif of blodrine twelf gear. syo 
for-dælde on læces eall þæt hyo ahte. & ne 
mihte hire þeah of anygen beon ge-hæld. 

Ða ge-nehlahte hyo wið-æften. & æt-ran hys 
reafes flned (sic). Ða æt-stod sone þas blodes 
rine. 

Ða cwæð se hælend. hwæt ys se þe me ætran. 
þa hyo ealle æt-soken; þa cwæð petrus & þa 
þe mid hym wæren. eale hlaford þas manigeo þe 
þringað. & ge-swenced. & þu sægst hwa æt-ran 
me. 

Þa cwæð he sum me æt-ran. ic wiste þæt maing 
me of eode. 

Ða þæt wif ge-seah þæt hit him næs derne; 
hyo com forð. & astrehte hyo to his foten & 
ge-swutelede be-foren ealle folce. for hwilcen 
þingen hyo hine æt-hran. & hu hyo warð sone 
hall. 

Ða cwæð he to hire. Dohter þin ge-leafe þe 
hal ge-dyde. ga nu on sibbe. 

Him þa gyt sprecenden þa com sum man to þare 
ge-samnenge ealdre & cwæð to him; ne drece þu 
hine. 

Ða se hælend þæt word ge-hyrde he andswerede 
þas mædenes fader. Ne on-dræð þu þe. ge-lef 
witodlice. & hyo beod hal. 

Ænd þa he to þan huse com; ne let he nenne mid 
him in-gán buton petrum & Iohannem & Iacobum. & 
þas mædenes fæder & hire moder. 

Ða weopen hyo ealle & heofodon hyo. Ða cwæð he 
ne wepe ge. soðlice nis þis mæden dead ac hyo 
slepð. 

þa tælden hyo hine. & wiston þæt hyo deað 
wes. 

Ða nam he hire hand & cwæð. Mæden þe ic segge 
aris. 

Ða ge-hwarp hire gast agen & hyo sona aras. & he 
het hire syllan æten. 

Ða wundreden hire mages. þa bed he þan þæt 
hyo hit nanen menn ne sægdon. þæt þær ge-don 
wæs. 

Þa cleopede he to-gædere his twelf apostles & 
sealde heom mihte. & anweald ofer ealle 
deofel-seocnysse. & þæt adle hyo ge-healden. 

& he senð hy to bodienne godes rice. & un-trume 
gehælen. 

Ða cwæð he to heom. ne nyme ge nan þing on 
weige. ne gyrde ne cod ne hlaf ne feoh ne ge 
næbben twa tunecan. 

& on swa hwilce huse swa ge in gad wunied þær 
oððe ge ut-gan. 

& swa hwilce swa eow ne on-fod þanne ge of þare 
ceastre gad asacað eowre fota dust ofer hyo on 
witnysse. 

Ða ferden hyo þurh þa burga bodiende. & 
æghwær hælende. 

Ða ge-herde herodes se ferðen dæles rice ealle 
þa þing þe be him wæren ge-worðene. Ða 
tweonede him for-þan þe sume sægdon þt 
iohannes of deaðe aras 

sume sædon þæt helias atewde. sume þæt an 
eald witega aras. 

Ða cwæð herodes. iohannem ich be-heafdede hwæt 
is þes. be hwam ic þellic ge-hire. Ða smægde 
he þæt he hine geseage. 

Ða cyððan hym þa apostles swa hwæt swa hyo 
dyden. Þa nam he hyo & ferde on-sunder on weste 
stowe syo is bethsaida. 

Ða þa manige þæt wisten þa felgeden hyo hym; 
þa onfeng he hyo & spræc to heom be godes rice. 
& þa he ge-hælde þa læcnunge be-þorten. 

Þa ge-wat se daig forð. & hyo twelfe neh-lacte 
hym. & sæden to hym. Læt þas manige þæt hyo 
faran on þas castelles. & on þas tunas þe her 
abuton sinde. & heom mete finden. for-þam we 
sinde her on westene stowe. 

þa cwæð he to heom. sylle ge heom etan. Ða 
cwæðen hyo we næbbeð buten fif hlafes. & 
twegen fixsas. buton we gan & us mete beggen & 
eallen þissen werede. 

þær wæren neh fif þusend were. þa cwæð he 
to hys leorning-cnihton. Ðoð þæt hyo sitten 
þurh ge-beorscypas fiftegum 

& hyo swa dydon. & hyo ealle sæten. 

Ða nam he þa fif hlafes. & þa twegen fixas. & 
on þanne heofen be-seah & bletsode hyo & bræc. & 
dælde his leorning-cnihten. þæt hyo asetten hyo 
be-foran þam manigeo. 

Ða æten hyo ealle. & wurðen ge-fylde. & man nam 
þa ge-brute þe þær wære & fylde twelf kypan 
fulle. 

Ða wæs ge-worðen þa se hælend wæs ane hine 
ge-biddende. his leorning-cnihtes wæren mid him. 
Ða axsode he hyo. hwæt sægð þis folc þæt 
ich syo. 

Ða andsweredon hyo & cwæðen. Iohannes 
baptistam. sume Heliam. sume þæt sum witege of 
þam ealden aras. 

Ða saigde he heom. hwæt segge ge þæt ich syo. 
Þa andswerede petrus. þu ert crist godes sune. 

þa þreadde he hyo & bæd. þæt hyo hit nanen 
men ne saigden. 

for-þam-þe hit ge-byred þæt mannes sune fele 
þinge þolie. & beo aworpen fram ealdren mannen. 
& fram boker. & beon of-slagen. & ðridden daige 
arisan. 

Þa cwæð he to eallen. Gyf hwa wile æfter me 
cuman; æt-sake hine sylfne. & nime his cwelminge 
& me folgie. 

Se þe wile his sawle hæle ge-don; se hyo 
for-spilð. Witodlice se þe his sawle for me 
for-spilð. he hyo ge-hæleð. 

hwæt fremed anig men þeah he alne midden-eard on 
ehte be-geote. & hine sylfne for-spille. and his 
for-wurd werche. 

Se þe me & mine spæce for-sihð. þanne mannes 
sune for-sihð þane He kemð on his 
magen-þrimnesse & his fader & halgra ængle. 

Ic segge eow soðlice he (sic) sende sume 
standende þe deade ne wurðað ær hyo godes rice 
ge-seon. 

Ða wæs ge-worðen æfter þam worden neoh ehte 
dagas. þæt he nam petrum. & Iohannem. & Iacobum. 
& eode on enne munt. þæt he hine ge-bæde. 

Ða he hine ge-bæd þa wæs his ansiene 
ge-worðen oðres hiowes. & his reaf hwit 
scynende. 

Ða spæken twegen weres wið hine. moyses & 
helias. 

ge-sogene on magen-þrimnesse. & sæden his 
witendnysse þe he to ge-fellende wæs on 
ierusalem. 

Petrus & þa þe mid him wæren wurðen mid slape 
ge-hefegede. And þa hyo on-wakeden; hyo ge-seagen 
his maing-þrim. & twegen weres þe mid hym 
stoden. 

And hyo hym fram eoden; petrus cwæð to him. Eala 
be-beodend; god is þæt we her beon. & uten 
wercan þreo eardung-stowen ane þe. & ane 
moysese. & ane helie. & he nyste hwæt he cwæð. 

Þa he þis spæc; þa warð ge-nip & ofer-scadede 
hyo. & hyo on-drædden him gangende on þæt 
ge-nip. 

Ða com stefn of þam ge-nip & cwæð. Þes is min 
leofa sune ge-hered hine. 

Ða seo stefen wæs ge-hyrd. þa wæs se hælend 
ge-met áne; & hyo swegedon. & ne sæden nanen men 
on þam daige nan þing. þas þe hyo ge-sægen. 

Oðren daige him of þan munte farende hym agen 
arn mycel manegeo. 

þa cleopede an wer of þare manigeo & cwæð. 
Lareow ic hælsige þe ge-seoh minne sune. 
for-þan he ys min anliche sune. 

& nu se un-clæne gast hine æt-rind; & he 
færlice hrimd. & for-nymd hine. & fæmð. & hine 
tyrð. & slit; 

& ic bæd þine leorning-cnihtes þæt hyo hine ut 
adrifen & hyo ne mihton. 

Ða cwæð se hælend him to andswere. Eala 
un-ge-leafulle & þwore cneores. Swa lange swa ic 
beo mid eow. & eow þolie. læd hider þinne sune. 

And he þa lædde hine him to; se deofol hine nam 
& for-dyde. Ða nædde se hælend þanne unclæne 
gast ut. & ge-hælde þanne cnapan. & agef hine 
his fæder. 

Ða wundredon hyo ealle be godes mærðe. & eallen 
wundrenden be þam þingen; þe ge-wurðen ware. 
He cwæd to his leorning-cnihten. 

Asetteð þas spræce on eowren heorten; hit is 
to-ward þæt mannes sune syo ge-seald on mannes 
handen. 

Þa þohten hyo þis word. & hit wæs be-wrigen 
be-foren heom þæt hyo hit ne on-geaton. & hyo ne 
dorsten hine be þam worde ahsian. 

Soðlice þæt þanc eode on hyo hwilc heora 
yldest wære. 

Þa se hælend þis ge-hyrde he ge-seah here 
heortan ge-þances he ge-sette þanne cnapen wið 
hine; 

& cwæð to heom. Se þe þisne cnape on minen 
naman on-fehð; he on-fehð me. & se þe on-fehð 
me; he on-fehð þane þe me sente. Witodlice se 
þe is læst be-tweox eow ealle; se is mara. 

Þa andswerede Iohannes. be-beodend we ge-seage 
sumne on þinen naman deofel-seocnysse 
ut-drifende. & we hine for-buden; for-þam he mid 
ús ne fylgieð. 

Ða cwæð he ne for-beode ge. Se þe nis on-gean 
eow se is forð mid eow. 

Soðlice wæs ge-worðen þa hys anfengen dages 
wæren ge-worðene ge-fellede; he ge-tremede his 
ansiene þt he ferde to ierusalem. 

Þa sente he boden be-foren his ansiene. þa eoden 
hyo on þa cestre Samaritanorum þæt hyo him 
ge-gearewedon. 

& hyo ne on-fengen hine for-þam þe he wolde 
faran to ierusalem. 

Ða his leorning-cnihtes þæt ge-herden. Iacobus. 
& Iohannes. þa cwæðen hyo. Drihten wilt þu þt 
we seggen þæt fer cume of heofene & for-nyme 
hyo. 

& he be-wente hine & hyo þreatede. 

& hyo ferde on oðerne castel. 

Þa hyo ferden on wéi sume him to cwæðe. Ic 
felgie þe swa hwider swa þu ferst. 

Ða cwæð se hælend. foxas hæbbeð hole. & 
heofene fugeles nystas. soðlice mannes sune 
næfð hwær he hys heafed ahylde. 

Ða cwæð he to oðren felgieð me. Ða cwæð he 
drihten alyf me ærest berien minne fader. 

Þa cwæð se hælend. læt þa deade berigen 
heora deaden. ga þu & bode godes rice. 

Ða cwæð se oðer. ic felgie þe drihten. æc 
læt me arest hit kyðan þam þe æt ham synden. 

Ða cwæð se hælend hyem to. nan man þe his 
hand asett on his slulh (sic) & on his bæch 
be-sihð. nis and-fenge godes rice. 

After þan se hælend ge-mearcude oðre twa and 
hund-seofentig. & sente hyo twam & twam beforan 
his ansiene on ælce ceastre & stowe þe he to 
cumenne wæs. 

& cwæð to heom her is micel rip & feawe wirhtan 
byddeð þas ripes hlaford þt he sende wirhten to 
his ripe. 

Fared nu; nu ich eow sende swa swa lamb be-twux 
wulfes. 

Ne bere ge sech. ne cod. ne ne scy (sic). ne nenne 
man be weige ne greteð. 

On swa hwilce huse swa ge in-gad; cweðed arest. 
sib syo þisse hiwrædene. 

And gyf þær beoð sibbe bearn. reste þær eower 
sibbe. Gif hit elles syo. & hyo syo to eow 
ge-cerred; 

wunieð on þam ylcan huse & etad & drinkeð þa 
þing þe hyo hæbbeð on þam ilken huse. Sodlice 
se werchte is his mede wurðe. Ne fare ge fram 
huse to huse. 

ac on swa hwilce ceastre ge in-gað & hyo eow 
on-foð. æteð þæt eow æt-foren aset is. 

& ge-hæleð þa u[n]trumen þe on þam huse 
sende. & seggað heom; godes rice to eow 
geneohlaeceð. 

on swa hwilce ceastre swa ge ingað; & hyo ne 
on-foð eow; gað on heore stræte & cwedeð. 

Ðæt dust þæt of eowre ceastre on uren foten 
clefede. we dreigeð on eow. witeð þeah þt 
godes rice neohlæceð. 

Ich eow segge þæt sodome-wæren on þam dagen 
beoð for-geofendlicere þanne þare ceastre 
ge-ware. 

Wa þe corozaim wa þe bethsaida. for-þam gyf on 
tire & on sidone ge-worðene wæren þa manege þe 
on eow ge-done synde. ge-fern hyo on heren. & on 
escan reowsunge dydon. 

Þeah-hwæðere tyre & sydone on þam daige beoð 
for-geofendlicere þanne eow. 

Ænd þu capharnaum oð heofen up-ahafen; þu 
beost oð helle be-senceð. 

Me ge-hyrð se þe eow ge-herð. & me ofer-hugeð; 
se þe eow ofer-hugeð. se þe me ofer-hugeð; he 
ofer-hugeð þane þe me sente. 

þa ge-cyrde þa twa & hund-sefentig mid ge-fean & 
cwæðen. Drihten deofel-seocnysse us synden on 
þinen namen under-þeode. 

Þa saide he heom. ic ge-seah satana swa swa 
legeræsc of heofene fallende. 

& nu ich sealde eow anweald to tredenne ofer 
næddren & snaken & ofer ælc feondes mægen & nan 
þing eow ne dereð. 

Ðah-hwæðere ne blissie ge on þam þe eow sende 
gastes under-þedde. Ge-blissieð þæt eower 
námen synden on heofene a writene. 

On þare tide he on halgen gaste blissede & 
cwæð. Ich andette þe fæder. drihten heofenes & 
eorðan. for-þan-þe þu þas þing wisen & 
gleawen be-heddest. & litlengen un-awruge. 
for-þam hit be-foran þe swa gelicode. 

Ealle þing me synde fram mine fader ge-sealde. & 
namman nat hwilc is se sune buton se fæder. ne 
hwilc sye se fæder buton se sune. & se þe se 
sune hit un-awreon wile. 

Þa cwæð he to his leorning-cnihton be-wend. 
Eadig synð þa eagen þe ge-seoð þa þing þe 
ge ge-seoð. 

Soðlice ich eow segge þæt manige witegan & 
kynges wolden ge-seon þæt þæt ge ge-seoð. & 
hi hit ne ge-seagen. & wolden ge-heren þæt ge 
ge-hereð & hi hit ne ge-herdon. 

Ða aras sum ægleow man & fandede his & cwæð. 
Lareow hwæt do ic þæt ich eche lif hæbbe. 

Ða cwæð he to him. hwæt is ge-writen on þare 
lage. hu ræstdst (sic) þu. 

Ða andswerede he. Lufe drihten þinne god. on 
ealre þinre heorte. & on alre þinre sawle. & on 
eallen þinen mihte. & of eallen þinen magene. & 
þine nehstan swa swa þe sylfne. 

Ða cwæð he. rihte þu andsweredest. do þæt. 
þanne lefest þu. 

Ða cwæð he to þam hælende. & wolde hine 
selfne rihtwisian. And hwilc is min nehsta. 

Ða cwæð se hælend hine up be-seonde. Sum man 
ferde fram ierusalem to ierico. & be-com on þam 
scaðan. þa hine be-reafeden. & tintregedon hine 
& for-læten hine samcweocne. 

Þa ge-byrede hit. þæt sum sacerde ferde on þan 
ylken weige. & þa he þæt ge-seah he hine 
for-beah. 

& eall swa se diacone. þa he wæs wið þa stowe. 
& þæt ge-seah he hine eac for-beah. 

Ða ferde sum samaritanisc man wið hine. þa he 
hine ge-seah. þa warð he mid mild-heortnysse 
ofer hine astyred. 

Ða ge-nehlahte he & wrad his wunden. & þron geat 
ele & win. & hine on his neten sette. & ge-lædde 
on his læche-hus & hine læcnede. 

& brohte oðren daige twegen paneges & sealde þam 
læce & þus cwæð. Begeam his. & swa hwæt swa 
þu mare to ge-dest; þanne ich cume ich hit 
for-gelde þe. 

hwilc þare þreora þincd þe þæt syo þæs 
mæg þe on þa scaðan be-feoll. 

Ða cwæð he. se þe him mildheortnysse on dæde. 
Ða cwæð se hælend; ga & do eal-swa. 

Soðlice hit wæs ge-worden þa hyo ferden se 
hælend eode on sum castel. & sum wif on name 
martha on-feng hine on hire huse. 

& þare swuster wæs Marie seo eac sæt wið þas 
hælendes fet. & his word ge-hyrde. 

Soðlice martha geornlice him þenode. Ða stod 
hyo & cwæð. drihten nis þe nan care þæt min 
swuster læt me anlepige þenian. sege hire þæt 
hyo felste me. 

Ða cwæð se hælend; martha martha geornfull þu 
ert & emb fele þinge ge-drefed. 

Ge-wislice an þing is neod-be-hefe; marie 
ge-cheas þanne sælesten dael se hire ne beoð 
afirred. 

Soðlice wæs ge-worðen þa he wæs on summer 
stowe hine be-biddende. þa þa he ge-swac. him to 
cwæð an his leorning-cnihten. Drihten lær us. 
us to ge-biddan. swa iohannes his leorning-cnihtes 
lærde. 

þa cwæð he to heom. cweðed þus þanne ge eow 
ge-biddað. Ure fæder þu þe on heofene eart syo 
þin name ge-haleged. to-cume þin rice. ge-worðe 
þin wille on heofene & on eorðe. 

syle us to-daig urne daig-hwamlicne hlaf. 

& for-gyf us ure geltes swa we for-gyfað ælcen 
þare þe wið us agylteð. & ne læd þu us on 
costnunge. ac alys us fram yfele. 

Ða cwæð he to heom. Hwilc eowre hafed sumne 
freond & gæð to middre nihte to him. & cwæð to 
hym. La freond læn me þreo hlafes. 

for þan min freond com of weige to me. & ic 
næbbe hwæt ic him to-foran legge. 

Ænd he him þanne þus andswerige. ne beo þu me 
gram nu min dure is be-cosen. & mine cnihtes synde 
on reste mid me ne maig ich arisan nu & sillen 
ðe. 

Gyf he þanne þurh-wuned cnokigende; ic eow segge 
gyf he arist & him sylleð; þanne for þan þe he 
his freond is. þeah-hwæðere for hys on-rope he 
arist & sylð him his neode. 

And ich eow segge byddað. & eow beoð seald. 
secheð & ge findað. cnokieð & eow beoð 
un-tynd. 

Ælc þare þe bitt on-fehð. & se þe secð he 
fint. & cnokiende byð un-tyned. 

hwilc eower bit his fader hlafes. segest þu seld 
he him stan. oððe gyf he bit fissces sylð he 
him næddren for fissces. 

oððe gyf he hym bytt aig. segst þu ræcd he him 
scorpionem þæt is an werm-kyn. 

Witodlice gyf ge þanne þe synt yfele cunnan 
syllan gode sylene eowren bearnen; swa micele ma 
eower fader of heofene sylð godne gast þam þe 
hine biddað. 

Þa wæs se hælende ut-adrifende sume 
deofel-seocnysse. & seo wæs dumb. And þa he 
ut-adraf þa deofel-seocnisse. þa spræc se 
dumbe. & þa manega wundreden. 

Sume cwæðen on beelzebub deofle ealdre he 
ut-adraf þa deofel-seocnysse. 

And sume his fandedon & geornden of heofene tacnys 
of him. 

Ða he ge-seah heora þances he cwæð. Ælc rice 
on hit sylf to-dæled byð to-worpen. & þæt hus 
ofer þæt hus fald. 

Gif satanas is to-daeled on hine sylfne hu stent 
his rice for-ðan-þe ge seggeð þæt ich on 
beelzebub deofel-seocnysse ut-adrife. 

Gyf ich on beelzebub deofle ut-adrife. on hwam 
ut-adrifeð eowre bearn. for-ðan hyo beoð eowre 
deman. 

Ge-wislice gyf ic on godes fingre deofle 
ut-adrife; ealle godes rice on eow be-kymð. 

Þanne se strange ge-wæpned his cæfertun 
ge-healt. þonne beoð on sibbe þa þing þe he 
ahð. 

Gyf þanne strengre ofer hine cymð. & hine 
ofer-swið; ealle his wæpne þe he on truwede he 
hym afyrð. & to-dælð his here-reaf. 

Se þe nis mid me. he is on-gen me. And se ne 
gadered mid me; se hit to-stret. 

Þanne se un-clæne gast gæð of þam men; he 
gæð þurh un-wæterie stowe reste secende. & 
nane ne ge-mett. þanne cweð he. Ic wende æft to 
minen huse þe ich of eode. 

& þanne he kymð he hit ge-mett emtig mid besme 
afermed. 

þanne gæð he & nymð seofan oðre gastes wirsan 
þanne he. & in-gæð & þær eardieð. þanne 
synt þas mannes ændes werse þanne þam earren. 

Soðlice wæs ge-worðen þa he þis saigde; sum 
wif him to cwæð. Eadig is se innoð þe þe 
bær. & þa breost þe þu suke. 

Þa cwæð he. Eadige sinde þa þe godes word 
ge-hereð & þæt ge-healdeð. 

Þa hyra manega to-gadere coman he cwæð to heom. 
Þeos cneoris is manful cneoris; he secd taken & 
hire ne beoð nan ge-seald buton Ionas taken. 

Swa swa iona wæs taken Niniueten swa beoð mannes 
sune taken þise cneorisse. 

Sud-dale cwen arist on dome mid þise cneorisse 
mannen & ge-nyðereð hyo for-ðan hyo com of 
eorðan endum to ge-heren Salomones wisdom. Ænd 
efne þes is mare þanne salomon. 

Niniuetisce men arised on dome mid þisse 
cneornisse. & ge-ne-ðeriað hyo. forþan þe hyo 
deadbote dyden. æt Ionan bodegunge. & þes is 
mare þanne jona. 

Ne on-ælð nan man his leoht-fett & sett on 
diglen. ne under bedene. ac ofer candel-stef. 
þæt þe ingað leoht ge-seon. 

Þin eage is þines lichames leoht-fæt. Gif þin 
eage beoð hluttor; þanne beoð eall þin lichame 
briht. Gif hit beoð deorc; eall þin lichame 
beoð þeostre. 

Warne þæt þt leoht þe þe on is; ne syo 
þeostra. 

Gif þin lichame eall beoð breoht; & næfd nænne 
dæl þeostre; þanne beoð he eall breoht. & þe 
on-liht swa þæt leoht-fæt þas lægræsces. 

Ða bæd hine sum fariseisc man þæt he æte mid 
him. & he in-eode & sætt. 

Ða on-gan se fariseisce on him smeagen & 
cwæðan. Hwi he ge-þwogen nære ær his 
ge-reorde. 

Ða cwæð drihten to him. nu ge farisei þæt ute 
is calices & disces ge-clænsieð þt eow innan 
is. þæt is ful reaflake & un-rihtwisnysse. 

La desige hu ne worhten (sic) þt þt inne is. se 
þe worhte þæt ute is. 

þeah-hwaðere þæt to lafe is sellað ælmessan 
þanne beoð eow ealle þing clæne. 

Ac wa eow fariseum ge þe teoðiað mintan & rudan 
& ælce wirte. & ge for-bugeð dom & godes lufe. 
Þas þing eow ge-berede to donne. & þa þing ne 
for-læten. 

Wa eow fariseen ge þe lufieð þa formen 
heahsetlen on ge-samnungen & gretinge on stræten. 

Wa eow for-þan-þe ge sende swilce þa byrigenna 
þe man innan ne sceawed. & þa men nyten þe heom 
on ufen gad. 

Ða andswerede him sum lage-gleaw. lareow teonan 
þu wercst us mid þisse sage. 

Ða cwæð he Wa eow lagewisen forþan ge semeð 
menn mid þam byrdenen þe hyo aberen ne mugen. & 
ge ne æthrinað þa seames mid eowren anen 
fingren. 

Wa eow þe timbrieð witegena byrigena; eowre 
faderes hyo of-slogen 

eallunge. ge kyðed & ge þafieð eowre fader 
weorces. for-þam hyo slogen hyo. & ge timbrieð 
heore berigena. 

For-þam cweð godes wisdom. Ic sende to heom 
witegen & þa apostles; & hyo of-slæð hyo & 
æhtað 

þæt ealra witegene blod syo ge-soht; þe wæs 
agoten of midden-eardes fruman; fram þisse 
cneorisse 

fram abeles blode oð zacharias blod. se for-warð 
be-tweox þam altare & þam temple. Ic eow segge 
swa beoð ge-soht fram þisse cneornysse. 

Wa eow lage-gleawe for-þam-þe ge ætbruden þas 
inge-heades ceyge ge in ne ge-heodden. & ge 
for-budon þa þe in-eoden. 

Þa he heom þis to cwæð. þa ongunnen þa 
farisej & þa lage-wisan hefilice him agén 
standen & his muð dettan. 

& ymbe hine syrwan; sechende sum þing of his 
muðe þæt hyo hine wreidon. 

micelen wereden hym embe-standende. þæt hyo hine 
træden. Ða cwæð he to his leorning-cnihten 
warnieð eow wið farisea lare þæt is licetung. 

Soðlice nis nan þing ofer-heled; þe ne beoð 
un-heled. ne be-hed; þe ne sye ge-wyten. 

For-þan-þe þæt ge seggeð on þeostren beoð 
on leohte saigde. & þæt ge on earen spræcon on 
bedd-cofum beoð on rofen boded. 

Ich segge eow minen freonden ne beo ge brygede 
fram þam þe þanne lichamen of-sleað. & 
næbbeð syððan. hwæt hyo ma don. 

Ic eow atewige hwane ge on-dræden. adredeð þane 
þe anweald hæfð. seððan he of-slehð; on 
hellen asenden; þus ich eow segge; adredeð 
þane. 

ne be-cypað hyo fif sparewen to halpenige. & an 
nis of þam ofer-gyten be-fore gode. 

ac ealle eowres heafdes loccas sende ge-tealde. Ne 
on-dræde ge eow ge sende beteren þan manegen 
sparewen. 

Soðlice ic eow segge swa hwilc swa me andeat 
be-foren mannen. þanne mannes sune andeat 
be-foren godes ængles. 

Se þe me wið-secð be-foren mannen. se beoð 
wið-saken be-foran godes ænglen. 

& ælc þe saigð ani word agen mannes sune. þam 
beoð for-gefen. Þam þe wiðer-sakeð on-gen 
halgen gast. ne beoð þam for-gyfen. 

Þanne hyo lædeð eow on ge-samnunge. & to 
dugeðe ealdren. & to anwealden ne beo ge 
ymbe-þencende hu oððe hwæt ge spæcen oððe 
andswerien. 

halig gast eow lærð on þare tide þa þing þe 
eow spæcan ge-byreð. 

þa cwæð sum of þam manigeo. Lareow sege mine 
breðer þæt he dæle unker ehte wið me. 

Ða cwæð he la man hwa sette me deman; oððe 
dælend ofer hine (sic) 

Þa cwæð he. gymeð & warnieð wið ælce 
gitsunge. for-þan-þe nis nanes mannes lyf on 
gytsunge of þam þe he ah. 

Ða sæde he heom sum bispel. Sumes weliges mannes 
acer brohte forð gode wæstmes. 

þa þohte he on him sylfen & cwæð. hwæt do ic 
for-þan ich næbbe hwider ich mine wæstmes 
gaderie. 

Ða cwæð he þus ich do. ic to-werpe mine berne. 
& ich werche hyo mare & ic gaderie þider eall 
þæt me wexen is. & mine god. 

& ich segge minre sawle. eale sawel þu hafst 
mycele god. Asette to manegen gearen. ge-rest þe. 
æt & drinc & ge-wista. 

Ða cwæð god to hym. La desige on þisse nihte 
hyo fecceð þine sawle fram þe. hwæs beoð þa 
þing. þe þu gærewedest. 

Swa is se þe him sylfen strenþeð & nis welig 
mid gode. 

Þa cwæð he to his leorning-cnihten. for-þan 
ich eow segge. ne beo ge ymbe-hedige eowre sawle 
hwæt ge etan. ne owren lichaman hwæt ge scrydan. 

Seo sawle is mare þanne se lichame. & se lichame 
mare þanne þæt reaf. 

Be-sceawiað þa refnes þæt hyo ne sawað ne ne 
ripað. næbbað hyo heddern ne bern. ac god hyo 
fet þas þe ma. ge synde heore selre. 

hwilc eower mæg þencende echan ane elne to his 
anlichnysse. 

gyf ge þæt læsse ne magen hwy synde ge be 
oðren þingen ymbe-hedige. 

Scewieð þa lilien hu hyo wexeð. hyo ne swinceð 
ne ne spinneð. Soðlíce ic eow segge þæt 
Salomon on eallen his wuldre næs ge-scryd swa 
þis án. 

Gif god scrytd þt héy þe is to-daig on æcere & 
to-morgen for-scrincð. Swa mycele ma god scrit 
eow ge-hwædes ge-leafen. 

Ænd nelle sechan hwæt ge etan oððe drincan. & 
ne beo ge up-ahafene. 

ealle þas þing þeode secheð. eower fader wat 
þæt ge þises be-þurfen. 

Ðeah-hwæðere secheð godes rice & ealle þas 
þing eow beoð ge-icte. 

Ne on-dræd þu þeah litle heord. forþan eowren 
hefenlic fader licode eow rice syllen. 

Syllað þæt ge agen & sylleð ælmessen. Werceð 
seaðes þa þe ne for-ealdiged. un-ge-teorudne 
goldhord on heofene. þiðer þeof ne 
ge-neohlaceð. ne mogðe ne ge-wemd. 

Ðær eower goldhord is þær beoð eower heorte. 

Syen eower lendene be-gyrde & leohtfate bearnende. 

& beoð ge-lice þam mannen þe hyore hlaforde 
abideð hwanne he syo fram gyftan ge-cherred. 
þæt hyo him sona un-tyne þanne he cymð & 
cnokeð. 

Eadige synde þa þeowes þe se hlaford waciende 
ge-fint. þanne he kymð. Soðlice ic eow segge 
þæt he be-gyrt hine. & deð þæt hyo sitteð & 
gangende heom þenað. 

Ænd gyf he kymð on þare æftran wæccen. oððe 
on þare þridden & þus ge-met. Eadig synde þa 
þeowes. 

Witeð þæt gyf se hyrdes hlaford wiste hwanne se 
þeof cumen wolde. witodlice he wacode. & ge ne 
þafede (sic) þæt man his hus under-dulfe. 

Ænd beoð ge ware for-þam-þe mannes sune kymð 
þare tyde þe ge ne wenað. 

Ða cwæð petrus drihten. segest þu þis bispell 
to ús. hwæðer to eallen. 

Ða cwæð drihten; hwa wenst þu þæt is 
ge-treowe & gleaw dihtnere; þane se hlaford 
ge-sett ofer his hyrd þæt he hym hwætes ge-mett 
on timen sylle. 

Eadig is se þeow þe his hlaford ge-met þus 
doende. þanne he kymð. 

Soðlice ic segge eow þæt he sett hine ofer eall 
þæt he ah. 

Gyf þanne se þeow cweð on his heorten min 
hlaford ufereð his cyme; & agind beaten þa 
cnihtes. & þa þinene. & etan & drincan. & beon 
ofer-druncan. 

þanne kymð þas þeowe hlaford on þam daige þe 
he ne wenð. & þare tide þe he nat. & to-dælð 
hine. & sett his dæl mid þam un-ge-treowen. 

Soðlice þane þeow þe his hlafordes wille wiste 
& ne dyde æfter his willen; he beoð witned 
manegen witen. 

Þane þeow þe his wille nyste. & þeah dyde he 
beoð witned feawen witen. Ælcen þe mycel 
ge-seald is. him man mychel to-secð. & et þam 
þe hyo mycel be-fæsten hyo mychel byddeð. 

Fyr ich sende on eorðan & hwæt wille ich buton 
þt hyt bærne. 

Ich hæbbe on fulluhte beon ge-fullod. & wene ge 
hu byo ich ge-þread. oððe hyt syo ge-fyld. 

for-þan-þe ich com sibbe on eorðe sænden; ne 
segge ich eow ac to-dæl. 

heonen-forð byð fife on anen huse to-dælede. 
þreo on twegen. & twegen on þreo. 

beoð to-dælede. Fader on sune. & sune on his 
fader. moder on dohter. & dohter on hire moder. 
Sweger on hire snore. & snore on hire swegere. 

And he cwæð to þam folce. Þanne ge ge-seoð 
þa lifte cumende. on wæst-dæle. sone ge 
cweðeð storm kymð. & hit swa beoð. 

And þanne ge ge-seoð suðan blawen ge seggeð 
þæt þe (sic) is toward & hit beoð. 

La liceteres cunne ge afandigen heofenes ansiene & 
eorðan. Hu mæte na afandige ge þas tide. 

hwi ne deme ge of eow sylfen þæt riht ys. 

Þanne ðu gæst on weige mid þinen wiðer-winnen 
to hwilcen ealdre. do þæt þu beo fram him 
alised; þe-læs he þe sylle þam deman. & se 
dema þam bydelen. & se bedel þe sende on 
cwarterne. 

Ic þe segge ne gæst þu þanen ær þu agylde 
þanne ytemestan ferðing. 

Þær wæren sume on þare tide of galiléén hym 
keðende. þara blod pilates mengde mid hyre 
offrunge. 

Þa cwæð he heom andsweriende. wene ge wæren 
þa galileiscan synfulle to-foran eallen 
galileiscan. for-þan-þe hyo swylc þoleden. 

Ne segge ic na. ac ealle ge gelice for-wurðeð. 
buton ge deadbote don; 

swa þa ehte-tyna. ofer þa feoll se stepel on 
syloa. & hyo of-sloh. Wene ge þæt hyo wæren 
scyldige ofer ealle menn þe on ierusalem wunedon. 

Ne segge ic ac swa ge for-wurðed. bute ge 
deadbote don. 

Ða sæde he heom þis bispell. Summan hæfde an 
fic-treow ge-plantod on his win-gearde. þa com he 
& sohte his wæstmes on hym. þa ne fand he nane. 

Þa cwæð he to þam hyrde nu synde þreo gear 
seððan ich com wæstme secende on þissen 
fic-treowe. & ic ne funde. For-scrif (sic) hine 
hwy ofer-stricð (sic) he þæt land. 

Ða cwæð he. hlaford læt hine geat þis gear 
oð Ic hine be-delfe. & ic hine be-weorpe mid 
dunge. 

& witodlice he wæstmes bringeð. Gif hit elles 
hwæt beoð. for-scrif hine syððan. 

Ða wæs he reste-dagen on hiore gesamnunge; 
lærende. 

þa wæs þær sum wif seo hafde untrumnysse gast 
ehtetyne gear. & hyo wæs abogen ne hyo allunge ne 
mihte up beseon. 

Ða se hælend hyo ge-seah he cleopede hyo to him. 
& saide hire. Wif þu ert for-læten of þinre 
untrumnysse. 

& his hand hire on sette. þa wæs hyo sona up 
arerd. & hyo god wuldrede. 

Ða ge-bealh se duguðe ealder hine for-þan þe 
se hælend on reste-daige helde & sæde þam 
manigeo. Syx dages synde on þam ge-bereð þæt 
man wyrce. cumeð on þam & beoð ge-hælde. & na 
on reste daige. 

Þa andswerede se hælend & cwæð. La liceteras 
ne un-tygð eower ælc on reste-daige his oxen 
oððe assen fram þare binne & læt to wætere. 

Ðas abrahames dohter þe satanas ge-band nu 
ehtetyna gear. ne beryde hire beon un-bundon of 
þisen benden on reste-daige. 

Ða he þis saide þa scamede eallen his 
wiðer-winnan. & eall folc ge-blissode on eallen 
þan þe wunderfullice fram him ge-wurðon. 

Soðlice he cwæð. hwam is godes rice gelic; & 
hwam wene ic þæt hit beo ge-lich. 

hit is gelic sepenes (sic) corne þe se man onfeng 
& seow on his wertun. & hit weox & warð mycel 
treow & heofene fugeles resten on his bogen. 

Ænd eft he cwæð. hwam wene ic þæt godes rice 
seo gelic. 

hit ys gelic þam beorman þe þæt wif onfeng & 
be-hedde on þam melewe þreo ge-mitte. oððe hit 
warð eall ahafen. 

Ða ferde he þurh ceastre & castella to ierusalem 
& þær lærde. 

Ða cwæð sum man to him. drihten feawe synde þe 
synde ge-hælede. Ða cwæð he to heom. 

efstað þet ge gangen þurh þa nærewe gate 
for-þan ich segge eow manege secað þæt hyo 
ingan & hyo ne magen. 

Þanne se hirdes ealdor ingæð & his dure 
be-clyst. ge standeð þær ute & þa dure 
cnokieð & cweðað. Ðrihten atyn us. Þanne 
cweð he to eow. Ne can ich eow naht (sic) ich 
hwanen ge synde. 

Þanne on-ginnen ge cweðen. we æten & druncen 
be-foren þe & on uren stræten þu lærdest. 

þanne saið he eow ne can ic hwanen ge synde. 
ge-witeð fram me ealle unriht-wyrhten. 

þær beoð wop & toðe gristbihung. Þanne ge 
ge-seoð abraham & ysáác. & iacob & ealle 
witegen on godes rice. & ge beoð ut adrifene. 

& hyo cumeð fram east-dæle & west-dæ & 
suð-dæle. & sittað on godes rice. 

& efne synde ytemeste þa þe beoð fyrmeste & 
synde fyrmeste þa þe beoð ytemeste. 

On þam daige him ge-neohlacten sume farisei & him 
saigdon. Far & ga heonon. for-þam þe herodes þe 
wile of-slean. 

And þa cwæð he to heom. Gað & seggeð þam 
foxe. deofel-seocnysse ich ut adrife. & ic hæle 
ge-fremme to-daig & to-morgen & ðridden daige ich 
beo for-numen. 

Þeah-hwæðere me ge-bereð to-daig & to-morgen. 
& þy æftere daige gan. forþan ne béreð þæt 
se witega for-wurðe buton ierusalem. 

Eale ierusalem ierusalem. þu þe þa witegen 
of-sleahst. & hænst þa þe to þe asent synden. 
hu ofte ic wolde þine bearn ge-gaderian. swa se 
fugel doð his nyst under his fyðeren & þu 
noldest. 

Nu beoð eower hus eow for-lætan. Soðlice ic eow 
segge þt ge me ne ge-seoð ær þan þe cume se 
þanne ge cweðed ge-bletsod syo se þe com on 
drihtnes namen. 

Ða wæs ge-worðen þa he eode on sumes phariseas 
ealdres hus on ræste-daige. þæt he hlaf æte. & 
hyo be-gymden hine. 

þa wæs þær sum wæter-seoc mann be-foran hym. 

Ða cwæð se hælend to þam lage-gleawen. & 
farisean. is hit alyfed þæt man on reste-dagen 
hæle. 

Ða swegedon hyo. þa nam he hine & hælde & 
for-let hine. 

Ða cwæð he to heom andsweriende. Hwilces eowres 
asse oððe oxa be-feald on ænne pyt. & ne teod 
he hine rædlice up on reste daige. 

Ða ne mihton hyo agen þis hym ge-andswerian. 

Þa saigde he heom sum bispell. be þam 
inge-laðedon gymende hu hyo þa fyrmestan setle 
ge-curan. & þus cwæð. 

Þanne þu beost to gyften ge-laðed. ne site þu 
on þa fyrmeste settle þi-læs wenunga sum 
wurðfulra cume. 

& se þe inge-laðede segge þe rem þisen menn 
settl. & þu þanne mid scame nyme þt ytemesten 
settle. 

Ac þanne þu ge-clyped beost. ga & site on þam 
ytemesten settle. þæt se þe inge-laðode þanne 
he kymð cweðe to þe. La freond; site ufor. 
þanne beoð þe wurðment beforan mid-sittenden. 

For-þan ælc þe hine up-ahefð byð ge-nyðered. 
& se þe hine niðered se beoð up-ahafen. 

Þa cwæð he to þam þe hine in laðede. Þanne 
þu dest wyste oððe ferme. ne cleope þu þine 
freond ne þine broðre. ne þine cuðan. ne þine 
welegen. nehhebures. þe-læs hyo þe agen laðian 
& þu hæbbe edlean. 

Ac þanne þu beorscype do; cleope þearfen & 
wanhæften & healte & blinde. 

þanne beost þu eadig. for-þan þe hyo næbbed 
hwanen hyo hit þe folgeldon (sic). Soðlice hit 
beoð þe for-golden on riht-wisra ariste. 

Ða þis ge-herde sum of þam sittenden. þa 
cwæð he. eadig is se þe hlaf æt on godes 
riche. 

Þa sægde he heom sum man worhte mycele ferme & 
manega ge-laðode. 

þa sente he his þeowen to þare ferme timan. 
þæt he saide þam ge-laðedon þæt hyo coman. 
for-þan þe ealle þing gearewe wæren. 

Ða ongamnan (sic) hyo ealle hyo be-laðedian. Se 
forme hym saigde ic bohte ænne tun; ich hæbbe 
neode þæt ic fare & hine ge-seo. ic bidde þe 
þæt þu me be-ladie. 

Ða cwæð se oðer. ich bohte an ge-teme oxana. 
nu wille ich faren & fandian hyre. nu bidde ic þe 
be-lade me. 

Ða cwæð sum ich ladde wif ham. for-þam ic ne 
mæg cuman. 

Ða cyrde se þeowa & kydde his hlaforde þæt. 
Ða cwæð se hlaford mid yrre to þam þeowan. Ga 
raðe on þa stræte. & on wic þissere cestere. & 
þærfan & wan-hæften. & blinde. & healte. & 
læð (sic) hider in. 

Ða cwæð se þeowa. Hlaford hit is ge-don swa 
þu bæde. & nu gyt her is emtig stowe. 

Ða cwæð se hlaford gyt þa to þam þeowan. Ga 
geond þas wegas & hegas & nyd hyo þt hyo gan in. 
þt min hus syo ge-felled. 

Soðlice ic eow segge þt nan þare manna þe 
ge-clepede synde. ne on-byriad mire (sic) ferme. 

Soðlice mid him ferde micel menige. þa cw. he to 
heom be-wend. 

Gyf hwa to me cymð & ne hated hys fader & moder. 
& wif & bearn. & broðre & swustre. & þanne geot 
his sawle ne maig he beon min leorning-cniht. 

& se þe ne bered hys cwelmenge & cymð efter me 
ne maig he beon min leorning-cniht. 

hwylc eower wile timbrian ænne stepel. hu ne sit 
he arest & teleð þa and-fenges þe him be-hefe 
synde. hwæðer he haebbe hine to fulfremenne. 

þe-læs siððan he þanne grund-wall leigð. & 
ne maig hine fulfremman. ealle þe hit ge-seoð 
aginned hine tælen. 

& cweðen. hwæt þes man agan tymbrian. & ne 
mihte hit ge-endian. 

Oððe gyf hwilc kyning wile faran & feohten 
on-gean oðerne kyng. hu ne sit he ær & þencd 
hwaðer he mage mid teon þusenden cumen agen 
þane þe him agen kymð mid twentigen þusenden. 

& gyf he þanne wið hine fihten ne maig; he sent 
erendraken & bit sibbe. 

Witodlice swa ys ælc of eow þe ne wið-sæcð 
ealle þingen þe he ah; ne maig he beon min 
leorning-cniht. 

Gód is salt gif hit awurð on þam þe hit 
ge-selt beoð. 

nys hyt nyt. ne on eorðen ne on mixene. ac hit 
beoð ut-aworpen. Ge-here se ðe earen hæbbe. to 
ge-herene. 

Soðlice him ge-nehlahte manfulle & synfulle. 
þæt hyo his word ge-hyron. 

Ða murcneden þa farisei & þa bokeres & 
cwæðen. þes on-fegð synfulle & mid heom ett. 

Ða cwæð he þis bispell to þam. 

hwilc man is of eow þe hafed hund scepa. & gif he 
leost an of þam; hu ne for-læt he þa nigen & 
hund-nigentig on þam wæstene. & gæð to þan 
þe for-warð oððe he hit fint. 

& þanne he hit fint. he hit sett on his eaxle 
ge-blissiende. 

& þanne he ham cymð. he to-somne cleopeð hys 
freond. & his nehhe-bures. & cweð. Blissiað mid 
me for-þam ich funde min scep þe for-warð. 

Ich segge eow þt swa beoð on heofene blisse be 
anen synfullen ðe deadbote deð; ma þanne ofer 
nigen & nigentig rithwisere (sic) þe deadbote ne 
be-þurfon. 

Oððe hwilc wif hæfed tyen scillenges. gyf hyo 
for-leost ænne scilling. hu ne onelð hyo hire 
leoht-fet. & awent hire hus & secð geornlice 
oððe hyo hine fint. 

Ænd þanne hyo hine fint; hyo cleopeð hire 
freond & nehhe-bures & cweð blissieð mid me. 
for-þam ich funde minne scilling þe ich 
for-leas. 

Ich segge eow swa beoð blisse be-foran godes 
ænglen be anen senfulle þe deadbote deð. 

He cwæð soðlice. Sum man hæfde twege sunes. 

þa cwæð se ylder to his fader. Fader syle me 
minne dæl minre ehte. þe me to ge-byreð. Ða 
dælde he him his ehte. 

Ða æfter feawa dagen ealle his þing ge-gaderede 
se gingre sune. & ferde wræclice on feor landen. 
& for-spilde þær his ehte libbende on his 
gælsan. 

Ða he hyo hæfde ealle amerde. þa warð mycel 
hunger on þam rice. & he warð wædle. 

Ða ferde he & folgede anen burh-sittenden men on 
þare rice. þa sende he hine to his tune þæt he 
heolde his swin. 

Ða ge-wilnede he his wambe fellen of þam 
bean-coddan þe þa swin æten. & him man ne 
sealde. 

Ða be-þohte he hine & cwæð. Eala hwu fela 
erdlinga on mines fæder huse hlaf ge-noh 
hæbbeð. & ich her on hungre for-wurðe. 

Ich arise & ich fare to minen fæder & ich segge 
him. Eala fader ic synegede on heofenas. & 
be-foran þe; 

nu ich ne eom wurðe. þt ic beo þin sune 
ge-nemned. do me swa ane of þinen yrðlingen. 

& he aras þa & com to his fader. & þa gyt þa he 
wæs feor his fæder he hine geseah. & warð mid 
mildheortnysse astyred. & agen hine earn & hine 
be-clypte & cyste hine. 

Ða cwæð hys suna. Fader ic synegede on heofene 
& be-foran þe. nu ic ne eom wurðe þæt ic þin 
sune beo ge-nemned. 

Ða cwæð se fader to his þeowan. bringeð raðe 
þanne sæleste gegyrlan & scridað hine & sylleð 
hym ring on his hand. & ge-scy to his foten. 

& bringað an fet styric & of-sleað. & uten 
æten. & gewist-fullian; 

for-þan þes min sune wæs dead. & he 
ge-edcuðede (sic). he for-warð & he is gefunden. 
Ða ongunnan hyo wistleacen. 

Soðlice his yldre sune wæs on akere & he com 
ham. & þa he þam huse ge-nehlahte he ge-herde 
þanne sweig & þæt wyrd. 

Ða cleopede he ænne þeow & axode hine hwæt 
þæt wære. 

Ða cwæð he þin broðer is come. & þin fader 
of-sloh an fet chalf for-þan þe he hine halne 
on-feng. 

Þa balh he hine & nolde ingan. Ða eode his fader 
ut & angan hine biddan. 

Ða cwæð he to his fæder andsweriende. Efne swa 
fela geare ic þe þeoweda. & ic næfre þin bebod 
ne forgymde; & ne sealdest þu me næfre an 
tycchen. þt ic mid minen freonden ge-wistfullode. 

Ac seoððan þes þin sune com þe his spede mid 
miltystren amerde; þu of-sloge him an fet chalf. 

Ða cwæð he. sune þu ert symle mid me. & ealle 
mine þing synde þine. 

þe ge-byrede ge-wistfullien & ge-blissian 
for-þan þes þin broðer wæs dead. & he 
ge-edcuðede (sic). he for-wearð. & ys gefunden. 

Ða cwæð he to his leorning cnihten Sum welig 
man wæs. se hæfde sumne ge-refe. se warð wið 
hine forwreiged swilce he is god for-spilde. 

Ða cleopede he hine & saide him. Hwi here ich 
þis be þe. agyf þine scyre. ne miht þu leng 
tun-scyre be-witen. 

Ða cwæd se ge-refe. on his ge-þanke. Hwæt do 
ic for-þan þe min hlaford mine gerefscype fram 
me nymd. Ne maig ic delfen. me scamed þæt ic 
wædlie. 

Ich wat hwæt ic do þæt hyo me on heore hus 
on-fon. þanne ic be-scyred beo fram tun-scyre. 

Þa þa gafel-gyldo ge-gaderede wæren; þa saide 
he þam formen. hu michel scealt þu minen 
hlaforde. 

þa saide he hund sestres eles. Þa saide he him. 
nym þine feðere & site raðe & writ fiftig. 

Ða saide he oðren. hu mycel scelt þu. þa 
cwæð he. hund mittene hwætes. Ða cwæð he nym 
þine stafes & writ hund-ehtetig. 

Ða herede se hlaford þare unrihtwisnesse 
tun-ge-refen. for-þam þe he gleawlice dede. 
For-þan þe þisse worulde bearn synde gleawre 
þissere leohtes bearnen on þisse cneornysse. 

And ic segge eow wyrceð eow freond of þisse 
werold-weolen unrihtwisnesse. þæt hyo un-fon eow 
on echen earding-stowen þonne ge ge-teoriað. 

Se þe is on litlen ge-treowe. se is on mare 
ge-treowe. Ænd se þe is on litlen unrihtwis. se 
is eac on maren unriht-wis. 

Gyf ge on unrihtwisen weordwelan næren ge-treowe. 
hwa be-tæcð eow þæt eower is. 

Ænd gyf ge on fremden næren ge-treowe. hwa syld 
eow þæt eower is. 

Ne maig nan þeow twam hlaforden þewian. oððe 
he ænne hated. & oðerne lufeð. oððe he anen 
folgeð & oðer for-hugeð. & ge ne muge gode 
þewian & weorlde-welan. 

Ðas ... 

<> 

<> 

<> 

<> 

<> 

<> 

<> 

<> 

<> 

<> 

<> 

<> 

<> 

<> 

<> 

<> 

<> 

. . . . . . . . un-mihtlich ys þæt 
ge-dræfednysse ne cunnen. wa þam þe hyo þurh 
cumað. 

nytre hym wære þæt an cweornstan syo ge-cniht 
on-buten his sweoren. & syo on sæ ge-worpen 
þanne he ge-drefe ænne of þisen litlingen. 

Warnied eow gyf þin broðer senegeð kyð him. 

And gif he on ane daige seofe syðen synegeð. & 
seofen syðan to þe on daig ge-cyrred beoð. & 
cweð hit me of-þincð. for-gif hit hym. 

Þa cwæðen his apostles. drihten ge-eac urne 
ge-leafen. 

Ða cwæð drihten. gyf ge hafden ge-leafen swa 
micel swa an senepes corn. & ge sæden þise 
treowe syo þu awirt-waled. & aplanted on sæ. & 
hit hersumede eow. 

Hwilc eower hafd eriendne þeow. oððe sceap 
læsgendne. þam of þam akere ge-hworfene he him 
sone saigð gá & site. 

& ne saigð hym gearewe þæt ich ete. & gert þe 
& þene me þa hwile þe ic ete & drinke. & 
seððan þu ætst & drincst. 

wenst þu hafð se þeowe anig þanc forðan þe 
he dyde þæt him be-boden wæs; ne wene ich. 

Swa is eow þanne ge doð eal þæt eow beboden 
is. Cweðed un-nytte þeowes. we synde. we dyden 
þæt we don scolden. 

Þa he ferde to ierusalem he eode þurh midde 
samariam & galileam. 

& þa he eode on sum castel & him agen urnen teon 
reofle weres. þa stoden hio forren. 

& heore stefne up-ahofen. & cwæðen. hælend 
be-beodende ge-miltse us. 

Þa he hyo ge-seah þa cwæð he. Gað & ateowiad 
eow þam sacerden. Ða hyo ferden. hyo wurden 
ge-clænsede. 

Ða heore an ge-seah þæt he ge-clænsed wæs. 
þa cyrde he mid micelere stefne god heriende. 

& feoll to his foten. & him þancode. & þes wæs 
samaritanisc. 

Þa cwæð se hælend hym andsweriende. Hu ne 
synden teon ge-clænsede. hwær synden þa nigene. 

næs ge-mett se ðe agen-hwurfe. & gode wulder 
sealde buten þes ælfremede. 

Ða cwæd he aris & ga. for-þan þin ge-leafe þe 
halne ge-dyde. 

Þa axoden hine þa farisej hwanne godes rice 
come. Ða andswerede he & cwæð ne cymd godes 
rice mid begemene. 

ne hyo ne cweðað. efne her hit is. oððe þær; 
godes rice is be-twenan eow. 

Þa cwæð he to his leorning-cnihten. Þa dages 
cumæð þanne ge ge-wilnieð þæt ge ge-seon 
ænne daig mannes sunu. & ge ne seoð. 

& hy seggeð eow her he ys. & þær he is. ne fare 
ge ne ne felgieð. 

Witoðlice swa se leitres lihtende scind under 
heofene on þa þing þe under heofene synde. swa 
byð mannes sune on his daige. 

Ærest him ge-byreð þæt he fela þinge þolie & 
beon fram þisse cneorisse aworpen. 

& swa on noes dagen wæs ge-worðen. swa beoð 
mannes sune to-kyme. 

Hyo æten & druncan & wifeden & wæren to gyfte 
ge-sealde. oððe þane daig þe noe to earke 
eode; & flod com & ealle for-spilde. 

Eall-swa wæs ge-worðen on lothes dagen & hyo 
æten & druncan. & bohten & sealden. & planteden & 
tymbreden. 

Soðlice on þam daige þe loth eode of sodome hit 
rinde fyr & swefl of heofene. & ealle for-spilde. 

Æfter þisen þingen byð on þam daige þe 
mannes sune un-wrogen beoð. 

& on þam daige se þe byð on þecene & his fate 
on huse. ne stihgð he niðer þæt he hyo nyme. & 
se þe byð on akere; ne went he on-bæc. 

Beoð ge-myndige lothes wifes. 

swa hwilc swa secð his sawle ge-don hæle. he hyo 
for-spilð. & swa hwilc swa hyo for-spilð; seo 
hyo ge-liffest. 

Soðlice ic eow segge on þare nihte beoð twegen 
on bedde. an beoð ge-numen & oþer for-læten. 

Twa byð æt-gadere grindende. an beoð ge-numen & 
oðer lefed. 

Twegen byð æt akere an byð ge-numen & oðer 
beoð lefed. 

Ða cwæðen hyo to hym. hwær drihten. Ða cwæð 
he swa hwær swa se lichama byð þyder beoð 
earnes ge-gadered. 

Þa saigde he heom sum byspell þæt hit is riht 
þæt man symle ge-bidden. & na ge-teorige. 

and þus cwæð. Sume dema wæs on sumer cestre. 
se god ne on-dredde ne nenne man ne on-þracode. 

Ða wæs sum wudewa on þare cestre; þa com hyo 
to him & cwæð. Wrec me wið minne wiðer-winne. 

Þa nolde ne langere tide. Æfter þam þa cw. he. 

þeah ich god ne on-dræde. ne ic man ne 
on-þracige. þeah for-þan þe þeos wudewe me is 
gram. ich wreke hyo. þe-læs hyo æt nextan cume 
me be-ropende. 

Þa cwæð drihten. ge-hyreð hwæt se unrihtwise 
deme cweeð (sic). 

Soðlice ne deeð god his ge-corenra wrace 
cleopiende to hym daiges & nihtes; & he ðeld on 
him hafð. 

Ich eow segge þæt he raðe heore wræce deð. 
Þeah-hwæðere wenst þu þanne mannes sune 
cymð. ge-met he ge-leafen on eorðan. 

Ða cwæð he to sumen þis by-spell. þe on hyo 
selfe truweden. & oðrum for-hugodon. 

Twegen men ferden to sume temple þt þt hyo; hyo 
ge-bæden. an sunderhalge. & an manfull. 

Ða stod se phariseus & hine þus ge-bed. god þe 
ich þances do. for-þan ich ne em swilche odre 
men. reaferes unriht-wise. unriht-hameðes. oððe 
eac swylc þes manfulle. 

Ic faeste twige on wuca. ic gife teondunge ealles 
þas þe ich hæbbe. 

Ða stod se manfulla feorran & nolde for-ðan his 
eagen ahebben up to þam heofene. ac he beot his 
breost & cwæð. God beo þu milde me senfulle. 

Soðlice ich eow segge þæt þes ferde 
ge-rihtwised to his huse. for-þan þe ælc þe 
hine up-ahefd beoð ge-nyðered. & se þe hine 
nyðered byoð up-ahafen. 

Ða brohten hyo cyldre to hym þæt he hyo 
ætrine. Ða his leorning-cnihtes hyo ge-seagen 
hyo cydden heom. 

Ða cleopede se hælend hyo to hym. & cwæð. 
Læteð þa litlinges to me cumen & ne for-beode 
ge heo swylcere ys godes rice. 

Soðlice ic eow segge swa hwilc swa ne on-fegð 
godes rice swa swa cyld. ne gæð he on godes 
rice. 

Ða axode hine sum aldor. godne lareow hwæt do 
ich þæt ich eche lyf hæbbe. 

Ða cwæð se hælend hwi segest þu me godne. nis 
nan man god buten god ane. 

Canst þu þa be-bode; ne of-sleh þu. ne fyrena 
þu. ne stell þu. ne leoh þu. wurðe þinne 
fader & þine moder. 

Ða cwæð he eal þis ic heold. of minre 
geogeðe. 

Ða cwæð se hælend an þing þe is wane. syle 
eall þt þu hafst. & gyf eall þt þearfen. 
þanne hafst þu gold-hord on heofene. & cum and 
folge me. 

Ða he þas word ge-hyrde he warð ge-un-rot. 
for-þam þe he wæs swiðe welig. 

Ða se hælend hine unrotne ge-seah he cwæð. 
Eale hu earfodlice gæð on godes rice þa þe 
feoh hæbbed. 

eðelicor mæg se olfend gan þurh anre nedle 
eage. þanne se welige on godes riche. 

Ða cwæðen þa þe þis ge-hyrden. & hwa mæg 
hal beon. 

þa saide he heom. Gode beoð mihtilice þa þing 
þe mannen synde un-mihtilice. 

Þa cwæð petrus. Ealle þing we for-leten & 
folgedon þe. 

Ða cwæð he. Soðlice ic eow segge nis nan mann 
þe his hus for-læt. oððe mæges oððe 
broðre. oððe wif. oððe bearn; for godes rice. 

ðe ne on-foð michele mare on þisse tide. & ece 
lyf on towearde worelde. 

Þa nam se hælend his leorning-cnihtes. & cwæð 
to heom. Fareð to ierusalem. & ealle þing beoð 
ge-fylde þe be mannes sune þurh witegene 
awritene synde. 

He beoð þeoden ge-seald & byoð bismereð. & 
ge-swungen. & on-spætt. 

& æfter þam þe hyo hine swingeð hyo hine 
of-slead. & he ðridde daige arist. 

& hyo naht þas on-geatan. & heom wæs þis word 
be-hydd. 

Þa he neahlahte jerico sum blind man sæt wið 
þane weig wædliende. 

& þa he ge-hyrde þa manigeo farende. he axode 
hwæt þt wære. 

þa saigden hyo þæt þær ferde se nazarenisce 
hælend. 

Þa remde he & cwæð. Eale hælend dauiðes sune 
ge-miltsce me. 

& þa þe fore-stopen hine þredden þæt he 
swugede. þas þe mære he clypede. Dauides sune 
ge-miltse me. 

Ða stod se hælend. & het hine læden to him. Ða 
he nehlahte he axode hine. 

hwæt wilt þu þæt ic þe dó. Ða cwæð he. 
Drihten þt ich ge-seo. 

Ða cwæð se hælend. ge-seoh. þin ge-leafe þe 
ge-hælde. 

& he sone ge-seah. & hym fylgde. god wuldriende. & 
eall folc god lof sealde. þæt hyo þt ge-seawen. 

Ða eode he geond jerico. 

Ða wæs þær sum man on namen zacheus. se wæs 
welig. 

& he wolde ge-seon hwilc se hælend wære. þa ne 
mihte he for þare manige. for-þan þe he wæs 
litel on wæstme. 

Ða arn he be-foren & stah up an treow sicomorum 
þt he hine ge-seage. for-þan he wolde þanen 
faren. 

Ða he com to þare stowe þa ge-seah se hælend 
hine & cw. Zacheus efste to þinen huse. for-þan 
þe ic wille to-daig on þinen huse wunien. 

Ða efstede he & hine bliðelice on-feng. 

Þa hyo þt ge-seagen þa murcneden hyo ealle & 
cwæðen. þæt he to synful men ge-cyrde. 

Ða stod zacheus & cwæð to drihton. Nu ic selle 
þearfen half mine ehte. & gef ich anigne 
be-reafode ic hyt be feower-fealden agyfe. 

Ða cw. se hælend to hym. to-daig þisse 
heow-rædene is hæle ge-worðen. for-þam he wæs 
abrahames bearn. 

Mannes sune com secan. & halde þt for-warð. 

Þa hyo þis ge-hyrden þa ge-ehte he sum bispell. 
for-þam þe he wæs neoh ierusalem. & for-þan 
þe hyo wenden þæt rædlice godes rice 
ge-swuteled wære. 

Witodlice he cwæð. Sum æthel-boren man ferde on 
ferren land. & he him rice on-fenge. & eft on-gean 
com. 

Ða cleopede he hys teon þeowas & sealde teon 
pund heom. & cw. to heom. Cheapiað oððæt ic 
cume. 

Ða hatedon hine his leoden. & sænden arendraken 
æfter hym. & cwæðen. We nelleð þæt þes ofer 
us rixie. 

Ða he on-gen com & þt rice on-feng; he het 
cleopian his þeowas þe he þt feoh sealde. þt 
he wiste hu mycel ge æghwilc ge-mangeden. 

Ða com se forme & cwæð. Hlaford þin pund 
strenede tyen pund. 

þa cw. se hlaford. ge-blissa þu gode þeowa. 
for-þan þe þu on litlen wære ge-treowa þu 
beost anweald hæbbende ofer teon cestren. 

Ða com oðer & cw. hlaford þin pund strynde fif 
pund. 

Þa cw. he to þan. & byo þu ofer fif cestren. 

Ða com oðer. & cw. Hlaford her is þin pund þe 
ich hæfde on swat-lin aleigd. 

Ich þe on-dredde for-þan þe þu ert stið man. 
þu nymst þæt þu ne settst. & þu ripst þæt 
þu ne seowe. 

þa cwæð he to him. of þinen muðe ich þe deme 
la leðra þeowa. Ðu wistest þt ich eom stið 
man. þt ic nyme þt ich ne sette. & ripe þæt ic 
ne seow. 

And hwi ne sealdest þu min feoh to hyre. & þanne 
ic come ic hit witodlice mid ge-streone on-fenge. 

Ða cw. he to þam þe him abuten stoden. anymed 
þæt pund fram him & sylled þam þe hæfð tin 
pund. 

þa cwæðen hyo to him. hlaford he hæfd teon 
pund. 

Soðlice ich segge eow. þæt ælchen hæbbenden 
beoð ge-seald. fram þan þe næfð. ge þt þt 
he hæfð hym beoð afyrred. 

Þeah-hwæðere þa mine feond þe nolden þt ic 
ofer hyo rixede. ledeð hider & of-slead hyo 
be-foren me. 

& þisen ge-cweðen he ferde to ierusalem. 

Ða he ge-neahlahte bethphage & bethanie to þam 
munte þe is ge-nemned oliuetj. he sænde his 
twegen cnihtes 

& cwæð. Fareð on þt castel þe on-gean inc ys 
on ðam gyt meteð assan folen ge-tegeð; on þam 
nan man geot ne sæt. untygeð hine & lædeð to 
me. 

& gyf hwa eow axeð hwi gyt hine untegeð seggeð 
heom drihten hæfd his neode. 

Ða ferden þa þe asende wæren & funden swa he 
heom saide þane folen standen. 

Þa hyo hine unteigden. þa cwæðen þa hlafordes 
hwi un-teige ge þanne fole. 

Ða cwæðen hyo for-þan þe drihten hæfð his 
neode. 

Ða lædden hyo hine to þam hælende. & heora 
reaf wurpen ofer þanne folan. & þane hælend 
of-ufen setten. 

& þa he for; hyo strehten under hine heore reaf 
on þam weige. 

& þa he ge-neahlahte to oliuetes muntes 
niðer-stige. þa on-gunnen ealle þa menigeo 
ge-blissian & mid mychelere stefne god heredon be 
eallen þam mihten þe hyo sægen. 

& cwæðen. Ge-bletsod syo se kyng þe com on 
drihtenes name. syb sy on heofene & wuldor on 
heahnysse. 

Ða cwæð sum of þam farisei to him Lareow kyð 
þinen leorning-cnihten. 

þa cwæð he to heom. Ich eow segge þeah þas 
swugieð stanes cleopieð. 

& þa he ge-neahlacte & ge-seah þa ceastre. þa 
weop he ofer hyo 

& cwæð. Eale gyf þu wistest & witedlice on 
þisen þinen dagen. þe þe to sibbe synde. nu 
hyo synden fran þinen eagen be-hydde. 

for-þan þa dages to þe cumeð. & þine feond 
þe be-trymieð. & be-hæbbeð þe. & 
be-nærewiað þe aighwanen. 

& to eorðan afelled þe. & þine bearn þe on 
[þe] synde. & hi ne lefeð on þe stan ofer 
stane. for-þan þe þu ne on-cneowe þa tide 
þinre ge-neosunge. 

Ða on-gan he of þam temple ut-drifen þa 
syllende & þa biggende 

& heom to cwæð. Hit is awriten. þt min hus is 
ge-bed-hus. ge hit worhten to scæðena scræfen. 

& he wæs daighwamlice on þam temple lærende. 
Soðlice þare sacerde ealdres & þa bokeres & 
þas folkes ealder-men. smægdon hu hi hine 
for-don mihten. 

& hyo ne funden hwæt hyo hym to gylte dyden. 
Soðlice eal folc wæs abysgod þæt be hym 
ge-hyrde seggen. 

Þa wæs ane daige ge-worden. þa he þt folc on 
þam temple lærde. & heom bodede. þa comen þare 
sacerde ealdres. & þa bokeres 

& to him cwæðen. Sege us on hwilcen anwealde 
wyrcst þu þas þing. oððe hwæt is se ðe 
þisne anweald þe sealde. 

Þa cwæð he heom to andswere. & ich acsige eow 
an word. andswerieð me; 

wæs iohannes fulluht of heofene hwæðer þe of 
mannen. 

Ða þohten hyo be-tweox heom & cwæðen. Gyf we 
seggeð þæt he syo of heofene. he cweð to ús 
hwi ne ge-lyfde ge hym. 

Gif we seggeð þæt he syo of mannen eall folc us 
hænð. hyo wisten gere þt johannes wæs witege. 

Þa andswereden hyo þt hyo nesten hwanen he wæs. 

Ða cwæð se hælend to heom. ne ic eow ne segge 
on hwilcen anwealde ich þas þing werche. 

He on-gan þa þis bispell to þam folke cwæðen. 
Sum man plantede wingeard. & hine sette mid 
tilien. & he wæs heom feor manegen tide. 

Ða on oðre tide he sende his þeow to þam 
tilian þt hyo hym sealden of þas wingeardes 
wæstme. þa swugedon (sic) hyo þanne & ydelne 
hine for-leten. 

Ða sende he oðerne þeow. þa byeton hyo hine 
and mid teonen ge-wæcende hine for-leten ydelne. 

Þa sende he þridden. þa wurpen hyo ut þæne 
ge-wundenne. 

Ða cwæð þas win-geardes hlaford hwæt do ich. 
ich asende minne leofne sune wenunge hine hyo 
for-wandiað þanne hyo hine ge-seoð. 

Ða hine þa tilian ge-seagen hyo þohten 
be-tweoxe heom. and cwæðen. Her ys se 
earfednyme; cumeð uton hine of-slean. þæt syo 
ehte ure byo. 

& hyo hine of þam wingearde awurpen ut 
of-slægen. Hwæt deð þes wingeardes hlaford. 

He cymd & for-spilð þa tilien & syld þane 
wingeard oðrum. Hyo cwæðen þa hyo þis 
ge-hyrden þt ne ge ne (sic) wurðe. 

Þa be-heold he hyo & cwæð. Hwæt is þt awriten 
ys. þane stan þe þa werhtan awurpen. þes is 
ge-worðen on þare hernen heafod. 

Elc þe fyld ofer þane stan byð for-berst; ofer 
þane þe he fyld. he to-cwest. 

Ða sohten þare sacerda ealdres & þa bokeres 
heora handa on þa tide on hine wurpen. & hyo 
adredden heom þt folc. Soðlice hyo on-gæten þt 
he þis bispel to heom cwæð. 

Þa senden hyo mid searwun þa þe hyo rithwise 
læten þt hyo hine ge-scyldeden. & þt hyo hine 
sealden þan ealdren to dome & to þas deman 
anwealde to for-demænne. 

Ða axoden hyo hine & cwæðen. Lareow we wite þt 
þu rihte specst. & lærst. & for nanen men ne 
wandest. ac godes weig on soðfæstnysse lærst. 

is hit riht þt man þam caisere gafol sylle þe 
na. 

Ða cwæð he to heom. þa he heore facen on-geat. 
Hwy fandige min. 

Tewiæð me ænne panig. hwas anlicnysse hafd he; 
& ofer-ge-writ. Ða cwæðen hyo þas caiseres. 

Ða cwæð he to heom. Agyfeð þam caisere þa 
þing þe þas caiseres sende. & gode þa þing 
þe godes synde. 

Þa ne mihten hyo his word be-fon be-foran þam 
folce. þa swugedon hyo wundriende be his 
andswere. 

þa ge-nehlacten sume of þam saducéén. þa 
æt-saceð þas æristes. & axoden hine 

& cwæðen. Lareow moyses ut-wrat gyf hwas broðer 
byð dead & wif hæbbe & sye byð buten bearne 
þæt his broðer nyme hys wif & his broðer sæd 
a-wecce. 

Seofen broðren wæren & se forme nam wif & wæs 
dead buton bearne. 

Ða nam se oðer hye; ænd wæs dead buten bearne. 

þa nam se þridde hy & wæs dead buton bearne. & 
swa ealle seofene & nán sæd ne lefden & wæren 
deade buton. 

þa ealre ytemest wæs þt wif dead. 

On þam æriste hwilces heores wif byð þt. 

Þa cwæð se hælend to heom þisse worulde bearn 
wifieð & byð to gyfton ge-sealde. 

ða ðe synde þare werulde wurðe. & æristes of 
deaðe ne gyftiað hy ne wif ne lædeð. 

ne ofer þt sweltan ne magen. & hyo synden 
soðlice ænglen ge-lice & hyo synden godes bearn. 
þanne hyo synden æristes bearn. 

for-þam þe soðlice deade ariseð. & moyses 
atewde wið ænne beig-beam. swa he cwæð. 
Drihten abrahames god. & ysaacs god. & iacobes 
god. 

nys god deadre ac libbendra; ealle hyo him 
libbeð. 

Ða andswerede him sum þare bokere & cwæðen. 
lareow; wel þu cwæðe. 

& hyo hine leng ne dorston ænig þing axien. 

Ða cw. he to heom. Hwi seggeð hyo þt crist sy 
dauiðes sune. 

& dauid cweð on þam sealme. Drihten sæde to 
minen drihtne. site on minen swiðren healfe 

od þt ic asette þine feond to fot-scamele þinre 
fote. 

Dauid hine cleopeð drihten. & hu mæte is he his 
sune. 

Þa saigde he his leorning-cnihten ealle folce 
ge-herende. 

Warnieð eow wið þa bokeres. þa þe willeð on 
ge-gyrlan gan. & lufige gretunge on stræte. & þa 
yldest settl on ge-samnu[n]gan. & þa formen 
þeninge on ge-beorscipen. 

þa for-swelgeð wudewena us hiwgende lang ge-bed. 
þa on-foð mare ge-nyðerunge. 

Þa he hine be-seah; he ge-seah þa welian heore 
lac senden on þane sceoppan. 

Ða ge-seah he sume earme wudewan bringen twegen 
ferðinges. 

Þa cwæð he soð ic eow segge þæt þeos earme 
wudewe ælre mæst brohte. 

Sodes ealle þas brohten gode lac of heore micelen 
welen. þeos wudewe brohte of þam þe hyo hafde 
ealle hire andlyfene. 

& þa cwæð he to þam þe saiden be þam temple 
þt hit wære ge-glenged mid goden stanen & goden 
gyfen. 

Ðas þing þe ge ge-seoð. þa dages cumeð on 
þan ne beoð stan lefed ofer stan; þe ne beo 
to-worpen. 

Þa axoden hyo hine. La be-beodend. hwanne beoð 
þas þing. & hwilcne tacne beoð þanne þas 
þing ge-wurðeð. 

Ða cwæð he warnieð eow þt ge ne byon 
be-swikene. manege cumað on minen namen & 
cweðed. Ic hit eom. & tid ge-nehlæceð. ne fare 
ge æfter heom. 

ne beo ge bregede þanne ge ge-seoð ge-feoht & 
twirednyssa. Ðas þing ge-byriað ærest. ac nys 
þanne gyot ende. 

Ða cwæð he to heom. Þeode arist agen þeode. & 
rice agen rice. 

& beoð mycele eorðe steriunge. geond stowa; & 
cwalmes. & hunger & egsan on heofene & mychele 
tacne beoð. 

ac to-foren eallen þisen hyo nymeð eow & ehteð 
syððan eow on ge-samnunge. & on hyrdnyssa. & 
ladeð eow to kyningen. & to demen for minen 
namen. 

þis eow ge-byrieð on ge-witnesse. 

Ne scule ge on eowren heorten for-smeagen hu ge 
andswerien; 

ic selle eow muð & wisdom. þam ne magen ealle 
eower wiðer-winnan wiðstanden & wið-cweðan. 

Ge beoð ge-sealde fram magen & ge-broðren. & 
cuðen. & freonden. & hyo eow to deaðe 
ge-swenced. 

& ge byoð eallen on hatigenga for minen name. 

& ne for-wurð a locc of eowren hæfde. 

On eowren ge-þelde ge ge-healded eowre sawle. 

Þanne ge ge-seoð ierusalem mid here be-tremed. 
witeð þt heore to-worpnysse ge-neohlæcð. 

þanne fleod on muntes þa þe on iudea synde. & 
niðer ne astigeð þa þe on hire midlene synd. & 
in-to here hus ne mugen þa þe þær-ute synden. 

for-þan þe þis synden wræce dages. þt ealle 
þing seon ge-fylde. þe awritene synde. 

Soðlice wa eacnigenden wife & fedenden on þam 
dagen þanne beoð mychel ofþricodnys. ofer 
eorðen. & yrre þisen folce. 

& hyo falleð on sweordes egge. & beoð 
hæftlinges on eallen þeodan. Ierusalem beoð 
fram þeoden for-treden oð mægþa tide syen 
ge-fyllede. 

And beoð tacne on sunnen & on monan & on 
steorren. & on eorðan þeoda for-þrecednyss. for 
ge-drefednysse. sæs sweges & yrða (sic) 

byfigengan mannen for eige & an-bide ealle þa 
ymbbe-hrifte (sic) to be-cumað. þanne byð 
heofenes mihte astirede. 

& þanne hyo ge-seoð mannes sune on lifte cumende 
mid michelen an-wealde & mægen-þrimme. 

Þanne þas þing aginneð be-seoð & eowre heafde 
up ahebbeð. for-þam þe eower alysednesse 
ge-neahlæceð. 

Ða saigde he heom sum byspell. be-healdeð þanne 
fic-beam. & ealle treowa. 

þanne hyo wæstme bringeð ge witeð þt sumer is 
ge-hende. 

Ænd þone ge þas þing ge-seoð witað þt godes 
rice is ge-hende. 

Soðlice ich eow segge þt þeos cneores ne ge-wit 
ær þam þe ealle þas þing ge-wurðon. 

Heofene & eorþe ge-witeð; soðlice mine word ne 
ge-witað. 

Wærnieð eow þi-læs eower heorten ge-hefegede 
synd on ofer-fylle & on druncenesse & þises lifes 
carun & on eow syo se færlice daig be-cume 

swa swa grin. He be-cymð on ealle þa þe sitteð 
ofer eorðan ansiene. 

wakieð on ælcere tide & biddað þt ge wurðe 
syn. þt ge þas to-wearde þing for-flean & 
standen be-foran mannes sune. 

Soðlice he wæs on daig on þam temple lærende. 
& on niht he eode & wunede on þam munte þe ys 
cweðen oliuetj. 

& eall folc com on morgen to him to þam temple 
þæt hyo hine ge-hyrdon. 

Þa soðlice ge-neahlacte freols-daige azimorum se 
ys ge-cweðen eastre. 

& þare sacerda ealdres & þa bokeres smægdon hu 
hyo hine forspildon. Soðlice hyo adredden heom 
þt folc. 

Ða eode sathanas on iudam se wæs oðre name 
scariot an of þam twelfen. 

þa ferde he & spræce mid þare sacerde ealdre 
mannen. & ðugede (sic) ealdren hu he hine heom 
sealde. 

And hyo fagenedon & hym weddeden feoh to syllene. 

& he be-het. & he sohte hu he æðelicest hine 
beften þare manigeo ge-sealde. 

Ða com se daig azimorum on þam hyo wolden heore 
eastren ge-wyrcan 

& he sende petre & iohanne. & cwæð to heom. 
fared & gearewiað us þt we ure eastren 
ge-wyrcen. 

Ða cwæðen hyo. hwær wilt þu þæt we 
gearewien. 

& he cwæð to heom. Nu þanne ge on þa cestre 
gað; eow an-gen eornð an man mid wæter-buke. 
fylgieð hym on þt hus þe he ingað; 

& seggeð þam hus-hlaforde. vre lareow þe segð. 
hwær ys cumena hus þær yc min eastren wyrce mid 
mjnen leorning-cnihten. 

& he eow be-tæcð mycele healle ge-dæfte 
ge-garewiad þara. 

Ða ferden hyo & ge-metten swa he heom saigde. & 
hyo gearewedon eastren. 

Ænd þa time wæs he sett & his twelf apostles 
mid hym. 

& he saigde heom. Of ge-wilnenge ic ge-wilnede mid 
eow æten þas eastren ær ich forð-fare. 

Ic eow segge þæt ic heonen-forð ne eta. ær hyt 
syo on godes rice ge-fylled. 

ænd on-feng calice. & þances dede & cwæð. 
On-foð & dæled be-tweoxe eow. 

Soðlice ic eow segge þt ich ne drinke of þises 
wingearde kynne ær godes rice cume. 

And he on-feng hlaf & þancode & heom sealde & 
cwæð. Þis ys myn lichame se is for eow 
ge-seald. doð þis on minen ge-mynde. 

Ænd swa eac þanne calic; syððen he ge-eten 
hafde & cwæð. Þes calic is niwe cyðnis on 
minen blode se beoð for eow agoten. 

Ðah-hwædere her ys þes læwen hand mid me on 
myssan. 

& witodlice manne (sic) sune gæð æfter þam þe 
him for-stihteð wæs. Ðeah-hwæðere wa þam men 
þe he þurh ge-seald beoð. 

And hyo ongunnen be-tweox heom smægen hwilc of 
heom þt to donne wære. 

Ænd hyo fliten be-tweoxe heom hwilc heore wære 
yldest. 

Ða saide he heom kyninges wealded heore ðeode. 
And þa þe anweald ofer hyo hæbbeð synde 
fremfulle ge-nemnede 

ac ne beo ge na swa. Ac ge-wurðe he swa swa 
gingre se ðe yldre ys be-tweox eow. And se 
forsteppend ys beo he swilce he þein syo. 

Hwæðer ys yldre se ðe ðenað þe se þe sytt. 
witodlice se þe sit. Ic eom on eowren midlene swa 
swa se þe þenað. 

Ge synden þe mid me þurh-wunedan on minen 
ge-swinchen. 

& ic eow dihte swa min fader me rice dihte. 

þt ge æten & drincan ofer mine mysan on minen 
rice & ge sitten ofer þrim-settel demende twelf 
mæðe israel. 

Ða cwæð drihten. symon symon nu sathanas gyrnde 
þæt he eow riddrede swa swa hwæte. 

Ic ge-bæd for þe þt þin ge-leafe ne 
ge-teorige. Ænd þu æt sume cyre ge-wend &-tryme 
þine broðre. 

Ða cwæð he drihten ic eom gære to farene mid 
þe ge on cwarterne ge on deað. 

Þa cwæð he. Ic segge þe petrus; ne cræwð se 
cóc to-daig ær þu me æt-secst þreowe. 

Þa cwæð he to heom. Ða ich eow sende buton 
seode & codde. & ge-scy. wæs eow anig þing wane. 
Ða cwæðen hyo nan þing. 

Ða cwæð he. ac se þe hæfð seod gelice nyme 
codd. & se þe næfð sylle hys tunecan & begge 
hym sweord. 

Soðlice ich segge eow þt gyot scel byon 
ge-fulled. þt be me awriten ys. & þt he mid 
rihtwisan ge-teald wæs. Witodlice þa þing þe 
be me synd hæbbeð ænde. 

& hyo cwæðen. drihten her synde twa sword. & he 
cw. þæt ys ge-noh. 

Ænd æfter ge-wunen he ut-geode on þanne munt 
oliuarum. þt ys elebgerena (sic). & his 
leorning-cnihtes hym fylgdon. 

& þa he com to þare stowe he sæde heom. ge 
byddað þt ge on costnenga ne gan. 

And he wæs fram heom aloken swa mycel swa ys anes 
stanes werp. & ge-beigden cneowen he hine 
ge-bæð. 

& cwæð. Fader gyf þu wilt; afyr þisne calic 
fram me þeah-hwæðere ne ge-wurðe min wille ac 
þin. 

Ða tywde (sic) him godes ængel of heofene & hine 
ge-strangode. 

& he wæs on ge-winne. & hine lange ge-bæd. & his 
swat wæs swilce blodes dropen on eorðe eornende. 

& þa he of ge-bede aras; & com to hys 
leorning-cnihten. he hyo funde slæpende for 
sarignesse. 

& he saide heom; hwi slæpe ge; arisað & biddað 
þæt ge on costnunge ne gan. 

Hym þa þa gyt swæccenden (sic). Þa com þt 
wered & him to-foren eode an of þam twelfen. se 
wæs ge-nemned iudas. & he ge-neahlahte þam 
hælende þt he hine keste. 

Ða cwæð se hælend. judas. mannes sune þu mid 
cosse sylst. 

Ða ge-seagen þa þe hym abuton wæren. þæt 
þær toward wæs & cwæðen. drihten sla we mid 
sweorde. 

Þa sloh heore an þare sacerda ealdres þeow & 
his swiðre eare of-akarf. 

Ða andswerede se hælend læted þus. & þa he 
æt-ran his eare he hit ge-hælde. 

Þa cwæð se hælend to þam ealdor-mannen & to 
þam witon & to þas temples ealdren. Ge ferden to 
me swa swa to anen sceaðen. mid sweorden. & mid 
sæglen. þt ge me ge-fengen. 

Ða ich wæs daighwam-lice mid eow on þam temple. 
ne aþeneden ge eower handa on me. ac þis ys 
eower tid & þeostre anweald. 

Ða namen hyo hine & lædden hyne to þare sacerde 
ealdres huse. & petrus felygede feorran. 

And petrus wæs mid heom on middan þam cafertune 
þær hyo æt þam fyre sæton. 

Ða hine ge-seah sum þinen æt leohte sittende & 
hine be-heold. þa cwæð hye. & þes wæs mid 
hym. 

Ða æt-soch he. & cw. eale wif ne can ich hine. 

& þa embe litel hine ge-seah oðer. & cwæð. þu 
ert of heom. Ða cwæð petrus. eale man ic ne 
eom. 

& þa æfter litlen faece swilce anre tide sum 
oðer saigde & cwæð. Soðlice þes wæs mid eom. 
witodlice he ys galileisc. 

Þa cwæð petrus. eala mann nat ich hwæt þu 
sægest. And þa hyo þæt spræken samnunga se 
coc creow. 

Þa drihten be-wende hine & be-seah to petre. Ða 
ge-munede petrus drihtnes wordes þe he cwæð. 
þæt þu min æt-sæcst þrewa to-daig ær se coc 
crawe. 

Ða eode petrus ut & biterlice weop. 

& þa þe þane hælend heolden hine bismeredon & 
beoton. 

& ofer-wrugen hys ansiene. & þurscen his nebb. & 
axoden hine ared wlych (sic) ys se þe þe smat. 

And manega oðre þing hyo hym to cwæðen. 
desigende. 

And þa þa daig wæs. þa to-gædere comen þas 
folces aldren & þare sacerda ealdor-menn. & 
bokeras. & lædden hine to heore ge-mote & 
cwæðen. 

Sege us gyf þu syo crist. Ða cwæð he. Þeah 
ich eow segge; ge me ne lyfað. 

þeah ich eow axsie ge ne andsweriað me. ne ne 
for-læteð. 

Heonen-forð byoð mannes sune sittende on godes 
mægnes swiðre healfe. 

Ða cwæðen hyo ealle ert þu godes sune; Ða 
cwæð he. ge seggeð þæt ich eom. 

And hyo cwæðen. hwi georne we geot ge-witnysse. 
we sylfe ge-herden of his muðe. 

Ða aras eall heora manigeo & lædden hine to 
pilate. 

& agunnen hine wreigen & cwæðen. Ðisne we 
ge-metton for-hwerfende ure þeode. & for-beodende 
þt man þam caysere gafol ne sealde. & sægð 
þæt he syo crist kyning; 

Ða axode pilatus him ert þu iudea cyng; þa 
andswerede he. þu hyt sægst. 

Þa cw pilatus to þam ealdren & þam werede. ne 
finde ich nænne intinge on þisen men. 

Þa hlydden hyo & cwæðen. He astyred þis folc 
lærende þurh ealle iudean aginnende of galileam 
oð hider. 

Ða pilatus ge-hyrde galileam. he axode hwader he 
wære galileisc man. 

& þa he ge-cneow þt he wæs of herodes anwealde. 
he hine agen-sende to herode. he wæs on þam 
dagen on ierusalem. 

Soðlice herodes fagenede þa he þanne hælend 
ge-seah. langere tide he wilnode hine ge-seon. 
for-þan þe he ge-herde mychel be him. & he 
hopede þt he ge-seage sum taken þe fram him 
ge-wurðe. 

Þa axode he hine manege worden. & he naht ne 
andswerede. 

Ða stoden þare sacerda aldres hine anrædlice 
wreigende. 

Ða ofer-hugede herodes hine mid hys hyrde & 
bisemerede hine ge-scridne mid hwiten reafe. & 
hine agen-sente to pilaten. 

And on þam daige wurðen herodes & pilatus 
ge-freond. Soðlice hyo wæren ær ge-feond heom 
be-tweonen. 

Ða cwæð pilatus to þare sacerda ealdren. & 
ðugeðe (sic) ealdren & to þam folke. 

Ge brohten me þisne man swilce he þis folc 
for-hwyrfde. & nu ich be-foren eow axiende. ich 
nænne intinge finden ne maig on þisen men. of 
þan þe ge hine wreigeð. 

Ne for-þan herodes. ich hine asende agen to him. 
& him naht þæs lices deade ge-don wæs. 

ich hine ge-betne for-læte. 

Niede he scolde heom for-gefen ænne to heore 
freols-daige. 

Þa grette eall þæt folc to-gadere. & cwæð. 
Nym þisne & for-gyf us barraban. 

se wæs for sumere twirednysse & man-slehte of 
cwarterne asend. 

Eft spræc pilatus to heom & wolde for-læten 
þane hælend. 

Ða gretten hyo & cwæðen. á-hó hine á-ho 
hine. 

Ða cwæð he to heom ðridde syðe. Hwæt dyde 
þes yfeles. ne afunde ic nan þing yfeles on 
þise men. þæt he syo deaðes scyldig. ic hine 
þreage & for-læte. 

And hyo stoden & mycelere stefne bæden þt he 
wære á-hangen. & hire stefne sweðeredon. 

<> 

& he for-gef heom þane þe wæs for manslihte & 
sumere sake on cwarterne þane hyo bæden. & þane 
hælend he sealde to hire willan. 

And þa hyo hine lædden hyo ge-fengen sumne 
cyreniscan symonem se com of þam tune. & þa rode 
him onsetten. þt he hyo bære æfter þam 
hælende. 

hym felgede mycel wered folces & wife. þa hine 
heofen & weopen. 

Þa cwæð se hælend be-wend. Eala dohter 
ierusalem; nelle ge ofer me wepen. ac wepeð ofer 
eow sylfe. & ofer eower bearn. 

for-þan þa dages cumeð on þam hyo cweðeð. 
eadige synden þa un-temenden & in-noðes þe ne 
akenden. & þa breost þe ne sucen. 

þanne aginneð hyo cweðen to þam munten falled 
ofer us. & to bergen ofer-wreod us. 

for-þan gyf hyo on grenen treowe þas þing doð. 
hwæt doð hyo on þam dreigen. 

And mid hym wæren ge-lædde twege oðre manfulle 
þt hyo wæren of-slegene. 

& syððen hyo comen on þare stowe. þe ys 
ge-nemned caluarie þæt ys heafed-panne stow. 
þær hyo hine hengen. & ænne scaþan on hys 
swydren healfe & oðer on hys wenstran. 

Þa cwæð se hælend fader for-gef heom for-þan 
hy nyten hwæt hyo doð. Soðlice hyo dælden his 
reaf & wurpen hloten. 

& þt folc stod ge-ambadiende. & þa ealdres hine 
tælden mid heom & cwæðen. Oðre he ge-hælde. 
hine sylfne he ge-hæle gyf he syo godes 
ge-corene. 

And þa cempen hine bysmereden. ænd hym æched 
brohten. 

& þus cwæðen. Gyf þu syo iudea kyning ge-do 
þe sylfne halne. 

Ða wæs his ofer-ge-writ ofer hine awriten. 
grekiscen stafen & hebreiscen. þis is judea 
kyning. 

And (sic) of þam scaðen þe mid hym hangede. 
hine gremede. & cw. Gyf þu crist ært ge-hæl þe 
sylfne & unc. 

Ða andswerede se oðer & hine þreadde & cwæð. 
Ne þu god ne on-drædst. þæt þu ert on þare 
ylcan ge-nyðerunge. 

& we her witodlice be uncer ær-dæden on-foð. 
Soðlice þes naht yfeles ne dyde. 

& he cwæð to þam hælende. Drihten ge-mune þu 
me. þanne þu kymst on þin rice. 

Þa cwæð se hælend to hym. to-daig þu byst mid 
me on paradise. 

Ða wæs neoh syo sixte tid. & þeostre wæren 
ofer ealle eorðan. oððan nigeþen tide. 

& sunne wæs astyred & þas temples wahrift wærð 
to-sliten on midden. 

Ða cw. se hælend clepiende mycele stefne. Fader 
ich be-beode minne gast on þinre hande. & þus 
cweðende he forð-ferde. 

Ða se hundred-man ge-seah þt þær ge-worðen 
wæs. he god wuldrede. & cwæð. Soðlice þes man 
wæs rihtwis. 

& eall wered þe æt þisse wæfernyssen wæren & 
ge-seagen þa þing þe ge-worðen wæren. agen 
ge-wende heore breost beoten. 

Ða stoden ealle his cuðan feorren. & þa wif þe 
hym felgden fram galilea þas þing ge-seonde. 

& þa an man on namen ioseph se wæs ge-refe. & 
god wer & rihtwis. 

þes ne ge-ðwærede hyore ge-þohte & hyra dæden 
fram arimathia iudéé cestre. se sylfe 
ge-ambadede godes riche. 

þes ge-neahlahte to pilate & bæd þas hælendes 
lichamen. 

and niðer-aleigde hine. & on scetan be-feold. & 
leigde hine on aheawene byregene on þare næs na 
geot on ánig aleigð. 

And þa wæs se daig parasceue þt is gegarewunge 
& sæter-daig on-lihte. 

Ða wif þe hym felgden. þe comen mid hym of 
galilea hyo ge-seagen þa byrigenne & hu his 
lichame aligd wæs. 

& hyo chyrden & gerewedon wyrt-ge-mang & sealfe. & 
on sætern-daig hyo ge-stylden æfter be-bode. 

On anan reste-daige swiðe ær on daig-rede hyo 
comen to þare byregene & bæren mid heom þa 
wertege-mang þe hyo gærewedon 

& hyo funden þane stan awyltne of þare byregene. 

And þa hyo in-to þare byrigene eoden hyo ne 
gefunden na þæs hælendes lichamen. 

Ænd þa wæs ge-worðen þa hyo on mode afereden 
wæren be þysen. þa stoden twegen weres wið hyo 
on hwiten reafe. 

& þa hyo adredden & heore andhwliten on eorðan 
heoldan hyo cwæðen to heom. Hwi sece ge 
libbendne mid deaden. 

nis he her ac he aras. Be-þencheð (sic) hu he 
spæc wið eow. þa geot þe he wæs on galilea. 

& cwæð. Ðæt mannes sune beoð ge-seald on 
hande synfulle manne. & beon ahangen. & þa 
þridden daige arisan. 

& hyo gemunda his worda. 

& hyo ge-wenten fram þare byregene & kydden eall 
þis ðam endlefenen & eallen oðren. 

Soðlice wæs maria magdalene. & Iohanna & maria 
Iacobi. & oðre þe mid heom wæren. & þa saigdon 
þas þing þam apostlen 

& þas word wæren ge-þuhte be-foren heom swa 
woffung & hyo ne ge-lefden heom. 

Ða aras petrus. & arn to þare byregene & 
alutede. he ge-seah þa linwæde sylfe aleigde. & 
he ferde wundriende. þas þær ge-worðen wæs. 

And þa ferden twegen of heom on þt castel þæt 
wæs on fæce sixtig furlenga fram ierusalem. on 
naman emaus. 

& hyo spæcen heom be-tweonen be eallen þan þe 
þær ge-worðene wæren. 

And þa hyo spelleden & mid heom smeagden. se 
hælend ge-nehlahte. & ferde mid heom. 

Soðlice heore eagen wæren for-hæfde. þt hyo 
hine ne cneowen. 

& he cwæð to heom. Hwæt syndon þa spæce þe 
gyt recceð me be-tweonen gangende & synden 
un-rote. 

Ða andswerede hym an þas name wæs cleophas. & 
cw. eart þu ane for-wrecen on ierusalem. & 
nystest þu þa þing þe on hire ge-worðen synde 
on þissen dagen. 

He saide þa. hwæt synde þa þing. Ænd hyo 
saiden þa be þam nazarenisce hælende. se wæs 
wer & witege mihtig. on spræce & on weorce. 
be-foren gode & eallen folce. 

& hu hine sealden þa heah-sacerdas. & ure ealdres 
on deaðes nyðerunge & ahengen hine. 

We hopeden þt he to alysende wære israel. & nu 
is se þridde daig to-daig. þt þis wæs 
ge-worðen. 

& eac sume wif of ure us bregden. þa wæren ær 
leohte æt þare byregene. 

& na his lichame ne ge-seagen. hyo comen & saiden 
þæt hyo ge-seagen engle ge-sihðe. þa seggeð 
hine libban. 

& þa ferden sume of uren to þare byregene. & swa 
ge-metton swa þa wif saiden. hine hyo ne seagen. 

Þa cweð se hælend to heom. Eale desige on 
heortan. late to ge-lefene eallen þam þe þa 
witegan spræcen. 

hu ne byregede criste þas þing þolien & swa on 
his wuldor gan. 

Ænd he rehte heom of moyse & of eallen haligen 
ge-writen þe be him awritene wæren. 

& hyo ge-nehlacte þam castele þe hyo to ferden. 
& he dyde swilce he ferrer faren wolde. 

& hyo nedden hine & cwæðen. Þene (sic) mid 
úncc for-þan hit æfenlecð & se daig wæs 
á-helt. & he in eode þt he mid heom wunede. 

& þa he mid heom sett he on-feng hlaf & hine 
bletsede. & bræc & heom rahte. 

Ða wurðan heore eagen ge-openede. & hyo 
ge-cneowen hine & he ge-wat fram heom. 

Ænd hyo cwæðen heom be-tweonen. Næs unker 
heorte beornende þa he on weige wið únc spæc. 
& unc halige write untynde. 

& hyo arisen on þare ylcan tide & wenten to 
ierusalem & ge-metten endlefene gegaderede. & þa 
þe mid heom wæren. 

& cwæðen þt drihten soðlice aras & symone 
atewede. 

& hyo rehton þa þing. þa þe on weige 
ge-worðene wæren. & hu hyo hine on-cneowen on 
hlafes breche. 

Soðlice þa hyo þis spræcen. se hælend stod 
heom on midden. & saide heom sib syo eow. ich hit 
em. ne on-dræde ge eow. 

Ða wæren hyo ge-drefede. & aferede & hyo wenden 
þt hyo gast ge-seagen. 

And he saide heom hwi sinde ge ge-drefede. & 
ge-þances on eowre heorten ástiged. 

Ge seoð mine handa & mine fet. þt ic self hyt 
em. & grapieð & ge-seoð þt gast næfð flæsc 
ne ban swa ge ge-seoð me hæbben. 

And þa he þis saide he atewede heom fet & handa. 

Ða cwæð he to heom. þa hyo þa gyt ne lefden & 
for blisse wundredon. Hæbbe ge her anig þing to 
ætene 

& hyo brohten him dæl ge-bræddes fisces & 
bei-brad 

& he braecc. & þa æt beforen heom. he nam þa 
lafa & heom sealde. 

& cwæð to heom. Þis synde þa word þe ich 
spæc to eow. þa ic wæs þa geot mid eow. 
for-þan þe hit ys neod þt beon ealle þing 
ge-felde. þe be me awritene synde. on moyses 
lage. & on witegan & on salmen be me. 

Ða atynde he heom andgyt þæt hyo on-géten 
halige ge-writen. 

& he cw to heom þt þus is awriten & þus 
ge-byrede crist þolian. & þe þridden daige of 
deaðe arisen. 

& beon bodeð on his naman deadbote & synne 
for-gefenesse. on ealle þeode aginnende fram 
ierusalem. 

Soðlice ge synde þinge ge-witen. 

& ic sende on eow mines fader be-hat. Sitte ge on 
ceastre oððe ge seon ufene ge-scredde. 

Soðlice he ge-lædde hyo ut on bethaniam & he 
bletsode hyo his hand upp-áhafen. 

Ænd hit wæs ge-worðen þæt he hyo ge-bletsode. 
he wente fram heom & he smat (sic) in-to heofene. 

Ænd hyo þa hyo ge-biddende ge-cyrden into 
ierusalem mid muchelere blisse. 

& wæren efre in þare temple heriende & 
bletsiende god. AMEN. 

JOHN 

On anginne ærest wæs word. & þæt word wæs mid 
gode. & god wæs þt word. 

þæt wæs on fruman mid gode. 

ealle þyng wæren ge-worhte þurh hyne. & nan 
þyng næs ge-worht butan hym. 

þæt wæs lyf þe on hym ge-worht wæs. & þt lyf 
wæs manne leoht. 

& þæt leoht lyhte on þeostrum. & þeostreo 
þæt ne ge-namen. 

Man wæs fram gode asend. þæs name wæs 
Iohannes. 

þes com to ge-witnesse. þæt he ge-wytnesse 
kyðde be þam leohte. þæt ealle menn þurh hyne 
ge-lefdon. 

Næs he leoht. ac þæt he wytnesse forð-bære be 
þam leohte. 

Soð leoht wæs. þæt on-lyht ælcne cumendne man 
on þysne middan-eard. 

he wæs on midden-earde. & mid [dan]-eard wæs 
ge-worht þurh hyne. & middan-eard hyne ne 
ge-cneow. 

To hys agene he com. & hy hyne ne under-fengen. 

Soðliche swa hwylche swa hyne under-fengen. he 
sealde heom an-weald þæt hyo wæren godes bearn. 
þam þe ge-lefeð on hys namen. 

Þa ne synd akende of blode ne of flæsces willen. 
ne of weres willen. Ac hyo synt of gode akennede. 

Ænd þt word wæs flæsc ge-worden. & eardede on 
ús. & we ge-segen hys wulder swylche akennedes 
wuldor of fæder þt wæs ful myd gyfe. & 
soðfæstnesse. 

Iohannes cyð ge-wytnesse be hym. & clepeð þus 
cweðende. Þes wæs se þe ic of sægde. Se þe 
to cumene ys. æfter me. þe wæs ge-worðen 
be-foren me. for-þan he wæs ær þanne ic. 

Ænd of hys fyllendnysse we ealle we (sic) 
on-fengen gyfe for gyfe. 

for-þan þe lage wæs ge-seald þurh moysen. & 
gyfe & soðfæstnys ys ge-worðen þurh hælend 
crist. 

Ne ge-seah næfre nan man god bute se akennede 
sune hyt kydde. þe ys on hys fader bearme. 

& þæt is Iohannes ge-wytnys. Ða þa iudeas 
senden hyre sacerdas & heora diaconas fram 
Ierusalem to hym. þæt hyo axeden hym & þus 
cwæðen. hwæt ært þu; 

& he cydde & ne wið-soc & þus cwæð. ne eum 
(sic) ic na crist. 

Ænd hyo axoden hyne & þus cwæðon. Eart þu 
helyas; & he cwæð. ne eom ic hyt. Þa cwæðen 
hyo. eart þu witega. & he answerede & cwæð. 
nyc. 

Hyo cwæðen to hym. hwæt eart þu; þæt we 
andswere bringen. þam þe us to þe senden. hwæt 
sægst þu be þe selfem; 

He cwæð ic em clepiendes stefen on westene. 
Ge-rihteð drihtnes weig. swa se wytega ysaias 
cwæð. 

Ænd þa þe þær a-sende wæren. þa wæren for 
(sic) sunder-halgan. 

ænd hyo axoden hyne & cwæðen to hym. hwi 
fullast þu; gyf þu ne eart ne helyas ne wytega. 

Iohannes andswerede heom. Ic fullige on wætere. 
to-middes eow stod þe ge ne cunnen. 

he ys þe æfter me toward ys. Se wæs ge-worðen 
be-foran me. ne eom ic wurðe þæt ic un-binde 
hys sceo-þwang. 

Ðas þyng wæren ge-worðenne on bethania 
be-geonden Iordanen. þær iohannes fullede. 

Oþre dæg Iohannes ge-seah þanne hælend to hym 
cumende & cwæð. Her ys godes lamb. her ys se þe 
deð a-weig midden-eardes synne. 

þes ys be þam þe ich sægede. Æfter me cymð 
wer þe be-foren me ge-worðen wæs. for þam he 
wæs ær þanne ic. 

& ic hine nyste. Ac ic com & fullode on wætere to 
þam þæt he wære ge-swutelod on israele folke. 

Ænd Iohannes cydde wytnesse cweðende. þæt ic 
ge-sah nyþer-cumendne gast of hefene swa swa 
culfran. & wunede ofer hine. 

& ic hyne ne cuðe. ac se þe me sende to 
fullianne on wætere he cwæð to me. Ofer þane 
þe þu ge-sihst niðer-stigende gast. & ofer hyne 
wuniende þæt ys se þe fullað on halgum gaste. 

& ic ge-seah & ge-wytnesse kydde þt þes is godes 
sune. 

Æft oðre dæg stod Iohannes & twegen oft (sic) 
hys leorning-cnihtum. 

& he cwæð þa he seah þonne halend gangende. 
her ys godes lamb. 

Ða ge-hyrden hyne twegen leorni[n]g-cnihtum 
sprekende & felgeden þam hælende. 

þa be-sah se halend & ge-seah hyo hym felgiende. 
& cwæð to heom hwæt seche gyt. hyo cwæðen to 
hym. rabbi þæt ys ge-cweðen & ge-reaht 
larðeow. hwær eardest þu. 

he cwæð to heom cumeð & ge-seoð. hyo comen & 
ge-seagen hwær he wunede. & mid hym wunedon on 
þam dæge. hyt wæs þa seo teoðe tyd. 

Andreas symones broðer petres wæs oðer of þam 
twam. Ða ge-herden æt Iohanne & hym fylgedon. 

Ðes ge-mette ærest symonem hys broðer & 
ge-cwæð to hym. we ge-metten messiam þæt ys 
ge-reht crist. 

& hyo ledden hyne to þam halende. Þa be-heold se 
halend hyne & cwæð. Ðu eart symon iohannes 
sunu. þu beost ge-nemned cephas. þæt ys ge-reht 
petrus. 

On morgen he wolde faren on galilea. & he ge-mette 
philippus. ænd se halend cwæð to hym fylge me. 

Soðliche philippus wæs fram bethsaida andreas 
ceastre & petres. 

Phylippus ge-mette nathanael & cwæð. to hym. we 
ge-metten þanne hælend Iosepes sunu of nazareth. 
þonne wrat moyses. & þa witegan on þare éa. 

ænd nathanael cwæð to hym. mæg ænig þing 
gódes beon of nazareth. Philippus cwæð to hym; 
cum ænd ge-seoh. 

Ða ge-seah se hælend nathanael to hym cumende. & 
cwæð be hym. her ys isrælisc wer. on þam nys 
nan facn. 

Þa cwæð nathanael to hym. hwanon cuðest ðu 
me. þa andsw[e]rede se halend ænd cwæð to hym. 
Ic ge-seah þe þa þu wære under þam 
fic-treowe. ær þam þe philippus þe cleopede. 

Hym answerede þa nathanael ænd þus cwæð. 
Rabbi þu eart godes sune. ænd þu eart israele 
kyng. 

Ða cwæð se hælend to hym. þu ge-sihst mare 
þonne þis syo. for-þan þe þu ge-lyfdest. Ða 
ic cwæð þæt ic ge-sæwe þe under þam 
fich-treowe. 

ænd he sægde heom. Soð ic eow segge ge geseoð 
opene heofones. & godes engles up-stigende & 
niðer-stigende. ofer mannes sune. 

On þam þriddan daige wæren gyfte ge ge-wordene 
(sic) on chana galiléé. ænd þas halendes moder 
wæs þær. 

Soðlice se halend ænd hys leorning-cnihtes 
wæren ge-laðode to þam gyftan. 

& þa þæt win ge-trukede þa cwæð þas 
hælendes moder to hym hyo nabbeð win. 

Þa cwæð se halend to hire. la wif. hwæt ys me 
& þe; gyt min time ne com. 

Ða cwæð þas halendes moder to þam þenum; 
doð swa hwæt swa he eow segge. 

Ðær wæren soðlice a-set syx stenene 
water-fate. æfter iudea ge-clensunge. ælc wæs 
on twere sestra ge-mette. oððe on þreora. 

Ða bead se halend þæt hyo þa fate mid watere 
ge-fyldon. & hyo ge-felden þa odð (sic) þanne 
brerd. 

Ða cwæð se halend. hladeð nu. & berað þare 
drihte ealdre & hy naman. 

Ða se drihte ealder þæs wines on-byrgde. þe of 
þam wætere ge-worðan wæs; he nyste hwanen hyt 
com. þa þenas soðlice wisten þe þæt water 
hloden. Se drihte ealdor clipende (sic) þanne 
bridgumen 

& cwæð to hym; ælc man sylð ærest god win. & 
þonne hyo drunkene beoð. þæt þe wyrse beoð. 
Ðu þe ge-heolde þæt gode win oð þys. 

Ðis wæs þæt forme taken þe se halend worhte 
on chana a-galiléé & ge-sutelode his wuldor & 
hys leorning-cnihtes ge-lyfdon on hine. 

Æfter þisen he and hys moder & hys ge-broðra & 
hys leorning-cnihtes foron to capharnaum & wuneden 
þær feawan dagen. 

Ænd hyt wæs neah iudea eastron & se halend for 
to ierusalem 

& ge-mette on þam temple þa þe sealdan oxan. & 
scep ænd culfran. & sittende meneteres. 

& he worhte swipan of strengen & hyo ealle of þam 
temple adraf ge sceap. ge oxan. & he ageat þare 
menetera feoh & to-warp heoræ mysan. 

& sægde þam þe þa culfran cypton doð þas 
þyng henon. ne wyrce ge mines fæder hus to 
mangun-huse. 

Ða ge-mundon hys leorning-cnihtes þæt ðe 
awriten is. þines huses ánde me étt. 

Ða answeredon hym þa iudeas & cwæðen. hwilc 
taken atewest þu ús for þam þe þu þas þing 
dest. 

Se halend heom andswerede & cwæð. to-weorpeð 
þis tempel & ic hyt arere binnen þreom dagum. 

Ða iudeas cwæðen to hym. þis tempel wæs 
ge-tymbred on six & feortigon wintren. & arerst 
þu hit on ðrim dagum. 

Soðlice he hyt cwæð be hys lichamen temple. 

Ða he of deaðe aras; þa ge-mundon hys 
leorning-cnihtes þæt he hyt be hym selfum 
cwæð. Ænd hyo ge-lyfdon halegum write & þare 
spræce þe se halend spræc. 

Ða he wæs on ierusalem on eastron on 
freols-daige. manege ge-lyfdon on hys naman. þa 
hyo ge-seawan ða tacne þe he worhtu (sic). 

Se halend ne ge-swutelode hyne sylfne heom. 
for-þam he cuþe hyo ealle. 

& for-þam hym næs nan þearf þt aning (sic) man 
sæde witnysse be men. he wiste witodlice hwæt 
wæs on men. 

Soðlice sum phariseisc man wæs ge-nemned 
Nichodemus se wæs iudea ealdor. 

þes com to hym on nyht. & cwæð to hym. Rabbi 
þæt ys lareow. we witen þæt þu come fram 
gode. ne mayg nan man þas taken wyrcan þe þu 
wyrcst buton god beo mid hym. 

Se halend hym andswerede & cwæð. Soð ic þe 
segge buton hwa beo eadniwan ge-kenned ne mayg he 
ge-seon godes riche. 

Þa cwæð Nichodemus to hym. hwu mayg man beon 
eft akenned þanne he beoð eald. Cwest þu. mag 
he eft cuman on hys moder innoðe & beon eft 
akenned. 

Se hælend hym andswerede & cwæð. Soð ic þe 
segge buton hwa beo ge-edkenned of watere & of 
halegen gaste ne maig he in-faren on godes riche. 

þæt þe akenned ys of flaesce þæt is flæsc. & 
þæt þe of gaste ys akenned. þæt ys gast. 

Ne wundre þu for þan þe ic segge þe. eow 
ge-bered þæt ge beon akende eadniwan. 

Gast or-eðað þær he wile. & þu ge-hyrst hys 
stefne. & þu nast hwanen he cymð. ne hwyder he 
geð. swa ys ælc þe akenned is of gaste. 

Ða andswerede Nichodemus & cwæð. hu magen þas 
þing þus ge-wurðon. 

Se hælend answerede & cwæð to hym. Ðu eart 
lareow israele folke & þu nast þas þíng. 

Soð ic þe segge þæt we sprecað þt we witeð. 
& we keðeð þæt we ge-sawon. & ge ne under-foð 
ure cyðnisse. 

Gif ic eow eordlice þíng sægde & ge ne lifeð. 
Hu-mæte ge-lefe ge gif ic eow hefenlice þing 
segge. 

& nan man nastigð to heofene buten se þe nyðer 
com of heofene. Mannes sunu se þe com of heofonum 

ænd swa swa moyses þa neddre up á-hof on þam 
westene. swa ge-bereð þæt mannes sunu beo up 
a-hafen. 

þæt nan þare ne for-wurðe þe on hine ge-lefð 
ac habbe þæt eche lyf. 

God lufede middan-eard swa þæt he sealde hys 
akennedan sune þæt nan ne for-wurðe þe on hine 
ge-lefð. Ac habbe þt eche lyf. 

Ne sende god hys sune on middan-earde þæt he 
demde midden-earde. ac þt middan-eard sy ge-haled 
þurh hyne. 

ne byð þam ge-demed þe on hym ge-lyfð. Se þe 
ge ne lyfð (sic) hym. byð ge-demed. for-þan þe 
he ne lyfde on þanne namen þas akennedan godes 
sunu. 

þæt ys se dom þæt leoht com on middan-eard. & 
men lufeden þeostre swiðor þonne þæt leoht. 
Heora werc wæren yfele. 

Ælc þare þe yfele deð hateð þæt leoht. & he 
ne cymð to leohte. þæt hys werc ne sin 
ge-rihtlæhte. 

Witeðlice se þe wercheð soðfestnysse cymð to 
þam leohte. þt hys werc syn ge-swutolede. 
for-þam þe hyo synt on góde ge-done. 

Æfter þisen com se halend & hys leorning-cnihtas 
to Iudea lande & wuneden þær mid hym. & fullode. 

& Iohannes fullode on ennon wið salim for-þam 
þe þær wære manega wætere. & hyo to-gadere 
comen & wæren ge-fullode. 

Ða gyt næs Iohannes ge-don on cwartern. 

þa smeagdon iohannes leorning-cnihtes & þa 
iudeas be þare clænsunge. 

& coman to Iohanne & cwæðen to hym. Rabbi; se 
þe mid þe wæs be-genden Iordane. be þam þu 
kyddest ge-wytnesse. nu he fulleð & ealle cumeð 
to hym. 

Iohannes andswerede & cwæð. ne may man nan þing 
under-fon bute hyt beo hym of hefonum ge-seald. 

Ge sylf me sind to ge-witnesse þt ic sæde ne em 
ic crist. ac ic em asend be-foran hine. 

Se þe bryde hafð se ys brydguma. Se þe ys þas 
brydguman freond. & stent & ge-hyrð hine. mid 
ge-fean he ge-blissað for þas brydguman stæfne. 
þes min ge-fea ys ge-felled. 

hyt ge-berað þæt he weaxe. & þæt ic wanige. 

Se þe ufenan com se ys ofer ealle. Se þe of 
eorðan ys; se [s]precð be eorðan. Se þe of 
hefene com se ys ofer ealle. 

& he cyð þæt he ge-seah & ge-hyrde & nan man ne 
under-fegð hys cydnysse. 

Soðlice se þe hys ceðnysse. under-fehð. he 
tacneð þæt god ys soðfestnysse. 

Se þe god sende sprycð. godes word. ne seld god 
þanne gast be ge-mete. 

Fader lufeð þonne sune. & sealde ealle þing on 
hys hand. 

Se þe ge-lyfð on hys sunu. he hafð eche lyf. Se 
þe þam sunu is un-ge-leafsum ne ge-sihð he lyf. 
ac godes yrre wuneð ofer hyne. 

Ða se hælend wiste þt þa pharisei ge-hyrden. 
þæt he hæfdee (sic) ma leorning-cnihta þonne 
Iohannes 

þeah se hælend ne fullode. ac hys 
leorning-cnihtas. 

Ða for-let he iudea land. & for eft on galilea. 

hym ge-byrode þæt he scolde faran þurh samaria 
lánd. 

Witelice he com on samarian cestre. þe ys 
ge-nemneð sichar. neah þam tune þe Iacob sealde 
Iosepe hys sune. 

þær wæs Iacobes wylle. Se hælend sæt æt þam 
welle. þa he wæs weri ge-gan. & hyt wæs 
mid-dayg. 

Ða com þær an wif of samaria wolde water 
feccan. Ða cwæð se hælend to hyre; gyf me 
drincan. 

Hys leorning-cnihtes ferdon þa to þare ceastre. 
woldon heom mete beggen. 

Ða cwæð þæt samaritanisse wif to hym. Hu-mete 
bydst þu at me drinken. þonne þu ert Iudeisc. & 
ic em samaritanisc wyf. Ne brucað Iudeas & 
samaritanissce metes æt-gadere. 

Ða answerede se halend & cwæð to hyre. Gif þu 
wistes godes gyfe. & hwæt se ys þe cwæð to þe 
sele me drinken. witodlice þu bede hyne þæt he 
sealde þe lyfes wæter. 

Þa cwæð þæt wif to hym. Leof ne þu næfst 
nan þing mid to hladene. & þes pet ys deop. 
hwanen hafst þu lifes wæter. 

cwest ðu þt þu mare sy þonne ure fader iacob. 
Se þe us þisne pyt sealde. & he & hys bearn. & 
hys nytanu of þam druncan. 

Ða answerede se hælend. & cwæð to hire. Ælc 
þare þerst eft þe of þisse wætere drinkeð. 

Witodlice ælc þare þe drincð of þam watere 
þe ic hym sylle; [...] beoð on hym wyll 
forð-ræsendes wæteres on ece lyf. 

Þa cwæð þæt wif to him. Hlaford sele me þæt 
wæter þæt me ne þerste. ne ic ne þurfe her 
water fecchan. 

Þa cwæð se halend to hire. Ga & clype þinne 
cheorl. & cum hider. 

Þa hym answerede þus þæt wif. & cwæð. nabbe 
ic nænne cheorl. Þa cwæð se halend to hyre. 
wel þu cweðe þæt þu næst ceorl. 

witodlice þu hafst fif cheorles. End se þe þu 
nu hast nis þin ceorl. æt þam þu segdest soð. 

Ða cwæð þæt wif to hym. Leof þas me þincð 
þu ert witega; 

ure faderes hyo ge-beden on þissere dune. & ge 
secgeð þæt on ierusalem syo stow þe þæt man 
on ge-bydde. 

Ða cwæð se hælend to hire. La wif ge-lef me. 
þæt seo tid cymð. þonne ge ne biddeð þam 
fader ne on þisse dune ne on ierusalem. 

Ge ge-biddeð þæt ge nyten. we ge-biddeð þæt 
we witon. for-þam þe hale ys of iudeum. 

ac seo tid cymð; & nu ys. þonne soðe ge-bedmen 
biddeð þonne fader on gaste. & on sodfæstnysse. 
Witodlice se fader secð swilce; þe hyne 
ge-biddeð. 

gast ys god. & þam þe hine biddeð. ge-byred 
þæt hyo ge-bidden on gaste. & on soðfæstnysse. 

Ðæt wif cwæð to him. ic wat þæt messias 
cymð þæt ys ge-nemned crist. þonne he cymð he 
cyð us ealle þing. 

Se hælend cwæð to hyre. Ic hyt em. þe wið þe 
sprece. 

& þær-rihte comen hys leorning-cnihtas. & hyo 
wundreden þæt he wið þæt wif s[p]rec. þeh; 
hire nan ne cwæð; hwæt secst þu. oððe hwæt 
sprecst þu wið hyo. 

Witoðlice þæt wif for-let hire water-fet & eode 
to þare berig. & cwæð to þam mannen. 

Cumæd & ge-seod þonne man þe me sægde ealle 
þa þing þe ic dede. cweðe ge is he crist. 

Ða eoden hyo ut of þare berig & comen to hym. 

on ge-mang þam his leorning-cnihtes hine bædon. 
& þus cwæðen. lareow et. 

þa cwæð he to heom. Ic hæbbe þonne mete to 
etene þe ge nytan. 

Ða cwæðen hys leorning-cnihtes heom be-twoxen 
hwæðer anig man hym mete brohte. 

Ða cwæð se hælend to heom. Min mete ys þæt 
ic werche þas willen þe me sende. þæt ic 
ful-fremie me hys werces. 

Hu ne segge ge þæt nu gyt sint feor monðes ær 
me ripen mægen. nu ic segge eow. hæbbað up 
eowre eagen. & ge-seð þas eardes þt hyo synde 
scyre to ripene. 

& se þe ripð nemd mede. & gadereð wæstme on 
echen lyfe. þæt æt-gadere ge-blyssien se þe 
sawð & se þe ripeð. 

on þison is witodlice soð word. forþam oðer is 
þe sawð. oþer ys se ðe ripð. 

Ic sende eow to ripene. þæt þæt ge ne 
be-swuncen. oðre swuncon & ge eoden on heora 
swenc. 

Witodlice manige samaritanyssce of þare cestre 
ge-lefdon on hyne. for þas wifes worden. þe be 
hym kydde þæt he segde me ealle þa þing þe ic 
dede. 

Ða þa samaritanisscen comen to hym. hyo 
ge-bæden hine þæt he wunede þære. & he wunede 
þære twegen dages. 

& micele má ge-lefden for hys spræce. 

& cwæðen to þam wife. ne ge-lefe we na for 
þire spræce. we sylfe ge-hirdon. & we witen 
ðæt he ys soð middan-eardes hælend. 

Soðlice æfter twam dagon he ferde þanone. & for 
to galilea. 

Se hælend self kydde ge-wytnesse þæt nan witega 
nefð nenne wurðscipe on hys agenen earde. 

þa he com to galileam. ða under-fengan hyo hine. 
þa hyo ge-sæwan ealle ða þing þe he worhte on 
ierusalem on freols-dæge. & hyo comen to þam 
freols-dæge. 

& he com eft to chanáá galiléé. þær he 
worhte þæt win of wætere. Sum under-kyning 
wæs. þæs sunu wæs ge-sieclod on capharnaum. 

Ða ða se ge-hyrde þæt se hælend for fram 
iudea to galilea he com to hym. & bed hine þæt 
he fore ænd hælde hys sune. Soðlice he læg æt 
forð-fore. 

Ða cwæð se halend to hym. buton ge tacne & 
fore-bæcne ge-seon. ne ge-lyfe ge. 

Ða cwæð se under-cyning to hym; drihten far ær 
min sune swelte. 

& se hælend cwæð. Ga þin sune leofað. Ða 
eode he. & ge-lefde ðare spræce þe se hælend 
hym sægde. 

Þa he for; þa urnen hys þeowes hym to-geanes & 
sægdon þæt hys sune leofede. 

Ða axode he to hwilcan timan hym bet wære. & hyo 
sægdon hym. gystendaig to þa seofeðe tide; se 
feofer hyne for-let. 

Þa on-geat se fæder ðæt hyt wæs on þare tide 
þe se hælend cwæð; þin sune leofað. & he 
ge-lefde & eall his heowrædon. 

Se halend worhte þis taken eft oþre syðe þa he 
com fram iudea lande to galilea. 

Æfter þisen wæs iudea freols-daig & se hælend 
for to ierusalem. 

On ierusalem ys an mere; syo is ge-nemned on 
hebreisc bethsaida. Se mere hæfð fif portices. 

on þam porticum læg mycel menygeo ge-adlugra 
blindra. & healtra ænð forscruncenra & 
ge-anbidedon þæs wæteres steriunge. 

Drihtnes engel com to hys time on þonne mere. & 
þæt wæter wæs astyred. and se þe raðest com 
on þonne mere æfter þas wæteres steriunge 
wærd ge-hæld fram swa hwilcere utrumnysse (sic) 
swa he on wæs. 

Þær wæs sum man eahte & þrittig wintra on hys 
untrumnysse. 

þa se hælend ge-seah þisne liggan & wiste þæt 
he þær lange tide wæs. Ða cwæð he to hym. 
wilt þu hal beon. 

Ða andswerede se seoke him & cwæð. Drihten ic 
næbbe nenne mann þt me do on þonne mere þonne 
þæt wæter astered byð. Ðonne ic cume þonne 
bið oðre beforan me. 

Þa cwæð se hælend. to him. Aris nym þin bedd. 
& ga. 

& se man wæs sona hal. & he nam hys bed; & eode. 
Hyt wæs reste-daig; on þam daige. 

Ða cwæðen þa iudeas to þam þe þær 
ge-hæled wæs. Hit ys reste-daig nys þe alyfed 
þæt þu þin bed bere. 

He andswerede heom. & cwæð. Se me hælde; se 
cwæð to me. nym þin bed & ga. 

Ða axoden hyo hine. hwæt se man wære. þe segde 
nym þin bed & ga. 

Se þe þær ge-hæld wæs. nyste hwa hyt wæs. Se 
hælend soðlice ge-beah fram þare ge-gaderunge. 

Æfter þam se hælend hine ge-mette on þam 
temple. & cwæð to hym. nu þu eart hal 
ge-worðen. ne senege þu. þe-læs þe on sume 
þinge þe wyrs ge-tyde. 

Ða for se man. & kydde hit þam iudeam; þæt hyt 
wære se hælend þe hine hælde. 

for-þam þe þa iudeas ehton. þonne hælend. 
for-þam þe he dyde þas þing on reste-daige. 

Ða andswerede se hælend heom; & cwæð. min 
fader wyrcð oð þys nu gýt; & ic weorce 

þas þe ma. Ða iudeas sohton hine to of-slanne. 
næs na for þam anum þe he þonne reste-daig 
bræc. Ac for þam þe he cwæð þæt god wære 
hys fæder. & hine selfne dyde gode ge-lícne. 

Witodlice se hælend andswerede. & cwæð to heom. 
Soð ic eow segge ne maig se sunu nan þing don; 
buten þæt he sigð his fader don. Ða þing þe 
he wircð; se sunu wyrcð ge-liche. 

Se fæder lufeð þonne sune; & ge-swuteled hym 
ealle þa þing þe he wercð. & mare weorc þonne 
þas syen he ge-swutelad him; þæt ge wundrin on. 

Swa swa se fæder awecð. þa deden & gelyffæst. 
swa eac se sune. ge-liffæst þa þe he wile. 

ne se fæder ne demð nanum men; ac he sealde 
ælcne dom þam sune. 

þæt æalle arwurþigon þonne sune. swa swa hyo 
arwurðiað þonne fæder. Se þe ne arwurðað 
þonne sunu. ne arwurðað he þonne fæder þe 
hyne sende. 

Soð ic segge eow þæt se þe min word ge-hyrð & 
þam ge-lefð þe me sende; Se hæfð ece lyf. & 
ne cymð æt þam dome; ac færð fram deaðe to 
lyfe. 

Soð ic segge eow. þæt seo tyd cymð & nu is; 
þonne ða deaden ge-hereð godes sunes stefne; & 
þa libbæð þe hyo ge-hered; 

swa se fæder hæf (sic) lyf on him selfe. swa he 
sealde þam sune þt he hæfde lif on him selfe. 

& sealde him anweald þt he moste demen. for-þam 
þe he ys mannes sune. 

Ne wundrien ge þas. þæt se tyd kymð. þæt 
ealle ge-hirað his stefene þe on byrgenum sint. 

& ða ðe god worhten fareð on lyfes æriste. & 
þa þe yfele dydon on domes arist. 

Ne maig ic nan þing don fram me sylfum. ic deme 
swa swa ic ge-here. & min dom is riht. for-ðan ic 
ne sece mine willen; ac þas þe me sende. 

Gif ic ge-witnesse be me kyðe; min ge-witnesse 
nis soð. 

Oþer is se þé cyð witnesse be me. & ic wat 
þæt seo witnesse is soð þe he cyð be me. 

Ge senden to Iohanne. & he cydde soðfæste (sic) 
ge-witnesse. 

Ic ne on-fo gewytnesse fram men. ac þas þing ic 
segge þt ge syn hale. 

He wæs byrnende leoht-fæt. & lihtende. ge wolden 
sume hwile ge-blissien on hys lihte. 

Ic hæbbe maran ge-witnesse þonne Iohannes. 
witodlice þa weorc þe se fæder me sealde. þæt 
ic hyo fulfremme. Ða weorc þe ic werce kyðað 
ge-witnesse be me. þæt se fæder me ásende. 

Ænd se fæder þe me sende cyð ge-witnesse be 
me. Ne ge næfre his stefne ne ge-herdon. ne ge 
hys heow ne ge-sawen. 

Ænd ge nabbeð hys word on eow wuniende. for-þam 
ge ne lefeð þam þe he sende. 

Smeagað halige writen for-þam ge weneð þæt ge 
hæbben ece lyf on þam. & hyo synt þe 
ge-witnesse kyðað be me. 

& ge nelled cumen to me þæt ge hæbbon lyf. 

Ne under-fo ic nane brehtnysse æt mannum. 

ac ic ge-cneow eow þæt ge næbbed godes lufe on 
eow. 

Ic com on mines fæder naman. & ge me ne 
underfengen. gyf oðer cymð on his agenen naman. 
hine ge under-foð. 

Hu mage ge ge-lyfan þe eow betwenen wuldor. 
under-foð & ne seceð þæt wuldor þe ys fram 
gode sylfen. 

ne wene ge þæt ic eow wreige to þam fæder. Se 
is þe eow wreigeð moyses on þonne ge hihtað. 

Witodlice gyf ge lefdon moysese (sic) ge ge-lefdan 
eac me. Soðlice he wrat be me. 

Gif ge hys stefen ne ge-lyfað; hu ge-lefe ge 
minum wordum. 

Æfter þisen for se hælend ofer þa galileissan 
sæ. seo ys tibeRiadis. 

& hym felgde mycel folc. for þam þe hyo gesæwen 
þa tacne þe he worhte. on þam þe wæren 
ge-untrumede. 

Witodlice se hælend. astah on enne mont & sæt 
þær mid hys leorning-cnihten. 

hyt wæs ge-hende eastren. þare Iudeissce 
freols-dáig. 

Ða se hælend hys eagen up ahof & ge-seah þæt 
mycel folc com to hym; he cwæð to philippe. 
hwær bygge we hlafes þt þás eten. 

þat he cwæð hys fandiende. he wiste hwæt he 
don wolde. 

Þa andswerede hym philippus & cwæð. næbbeð 
hyo ge-noh on twegera hundred panega wurðe hlafes 
þæt ælc sumne dæl nyme. 

Ða andswerede him an hys leorning-cnihta andreas 
symones broðer petRes. 

Her ys an cnape þe hæfð fif berene hlafes. & 
twegen fixas. ac hwæt synt þa þing be-twux swa 
manegum mannum. 

Ða cwæð se hælend. doð þæt þas men sitton. 
on þare stowe wæs mycel gærs. þær sæton þa; 
swylce fif þusend manne. 

Se hælend nam þa hlafes. & þanc wurðlice dyde. 
& hyo to-dælde þam sittenden. & eall-swa of þam 
fixum; swa mycel swa hyo woldan. 

Ða hyo fulla wæron; þa cwæð he to hys 
leorning-cnihten. gaderiað þa britsene þe þær 
to lafe wæren. þæt hyo ne losigen. 

hy ge-gaderedon & felden twelf wiligen fulle. 
þære brytsene of þam þe þa lefdon. þe of 
þam fif berenan hlafon æten. 

Ða menn cwæðon. þa hyo sæwon þæt he þæt 
tacen worhte; þæt þes is soðliche witega þe 
on midden-earð cymð. 

Ða se hælend wyste þæt hyo wolden cuman & hine 
læccen. & to cynge don; þa fleah he áne. uppon 
þonne munt. 

<> 

Ænd þa hyo eoden on scyp hyo comen ofer þa sæ. 
to capharnaum. hyt wærð þa þeostre. & se 
hælend ne com to heom. 

mycel wind bleow. & hyt wæs breoht (sic) sæ. 

Witodlice þa hy hafden ge-rowen swilce twentig 
furlunge oððe þrittig. þa ge-sæwon hyo þonne 
hælend uppen þare sæ gan. & þæt he wæs 
ge-hænde þam scype. & hyo heom on-dredden. 

he cwæð þa to heom. Ic hyt eom. ne on-drædeð 
eow. 

Hyo wolden hine nemen on þæt scyp. & sone ðæt 
scyp wæs on þam lande. þæt hyo wolden to 
faren. 

Soðlice oðer dæg seo manigeo þe stod 
be-geondon þam mere ge-seah þæt þær næs 
buton an scyp. & þæt se hælend self ne eode on 
scyp mid his leorning-cnihten. ac his 
leorning-cnihtes sylf ane foren. 

oðre scype coman fram tyberiade wið þa stowe 
þær hyo þonne hlaf æten drihtan þankiende. 

Ða seo manigeo ge-seah þæt se hælend þær 
næs. ne hys leorning-cnihtas; þa eoden hyo on 
scype. & coman to capharnaum. sohten þonne 
hælend. 

& þa hyo ge-metten hyne be-geondon þam mere hyo 
cwæðon to hym. Lareow hwanen comen þu hyder. 

Se hælend heom andswerede; & cwæð. Soð ic 
segge eow ne seche ge me for-þam þe ge tacnu 
ge-seawen. ac for-þam þe ge æten of þam hlafon 
& syndden fulle. 

Ne wyrcheð æfter þam mete þe for-wurð ac 
æfter þam þe þurh-wuneð on eche lyf. þonne 
mannes sune eow sylð. þane god fæder getacneðe 
(sic). 

Hyo cwæðen to hym. hwæt do we. þæt we werche 
godes weorc; 

Þa and-swerede se hælend & cwæð to heom. Ðæt 
is godes weorc. þæt ge ge-lefen on þonne þe he 
sende. 

Ða cwæðn hyo. hwæt dest þu to tacken; þæt 
we ge-seon & ge-lefen. þæt þu hyt werche. 

ure fæder æten heofenlice mete on westene. swa 
hyt awriten is. he sealde heom eten hlaf of 
hefene. 

Se hælend cwæð to heom. Soð ic segge eow. ne 
sealde moyses eow hlaf of heofenum. Ac min fæder 
eow syld soðne hlaf of heofenum. 

hyt ys godes hlaf þe of hefene com. ænd sylð 
midden-earde lyf. 

Hyo cwæðen to hym. Drihten syle us þisne hlaf. 

Se hælend cwæð to heom. Ic eom lyfes hlaf. ne 
hyngreð þe to me cymð. & ne þyrst þan næfre 
þe on me ge-lyfd. 

Ac ic eow sæde þæt ge ge-sawen me & ne 
ge-lyfden. 

Eall þæt se fæder me syllð cymð to me. & ic 
ne werpe ut þone þe to me cymð; 

for-þan ic ne com of heofene þæt ic mine wylle 
do. ac þas wille þe me sende. 

Ðæt is þas fader wille þe me sende. þæt ic 
nan þing ne forleose. of þam þe he me sealde. 
ac þæt ic á-wecche þæt on þam ytemestan 
daige. 

Þis ys mines fæder willan þe me sente. þæt 
ælch þe þonne sune ge-sihð. & on hine ge-lefd 
hæbbe eche lyf. & ic hyne á-wecche on þam 
ytemestan daige. 

Ða murcneden þa iudeas be hym for-þam þe he 
cwæð. ic eom hlaf þe of heofene com; 

& hyo cwæðen. Hu nys þis se hælend iosepes 
sune. we cunnon hys fæder & hys moder. hu mete 
segð þés. ic com of heofenum; 

Se hælend heom andswerede. & cwæð to heom. ne 
murcniað eow be-tweonan. 

Ne mæg nan man cumen to me buton se fæder þe me 
sende hyne tye & ic hine árere on þam ytemestan 
daige. 

On þara witegena boken ys awritan. ealle eaðlare 
beoð godes. Ælc þe ge-herde æt þam fæder & 
leornede. cymð to me. 

Ne ge-seah nan man fæder buton se þe ys of gode. 
se ge-sihð þonne fæder. 

Soð ic segge eow se hæfð eche lyf þe on me 
ge-lyfð; 

ic eom lyfes hlaf. 

ure fæderes æten heofonlicne mete on westene & 
hyo senden deade. 

Ðis is se hlaf þe of heofene com. þæt ne 
swelte se þe of hym et. 

Ic eom libbende hlaf. þe of heofene com. swa hwa 
swa ytt. of þisum hlafe; he leofeð on echnysse. 
& se hlaf þe ic selle ys min flæsc. for 
middan-eardes life. 

Þa Iudeas fliton heom be-tweonon & cwæðen hu 
maig þes hys flæsc us syllen to etene. 

þa cwæð se hælend to heom. Soð ic segge eow 
næbbe ge lif on eow búton ge eten mannes sunes 
flæsc. & his blod drinken. 

Se hæfð ece lyf þe et min flæsc & drincð min 
blod & ic hine arære on þam itemestan daige. 

Soðlice min flæsc ys mete; & min blod ys drenc. 

Se þe et min flæsc & drincð min blod; he wunað 
on me. & ic on hym. 

swa swa libbende fader me sende & ic libbe þurh 
fæder & se þe me æt; he leofað þurh me. 

Ðis ys se hlaf þe of heofenum com. na swa swa 
ure fæderes æte heofenlicene mete & deade 
wæren. Se þe et þysne hlaf. he leofeð on 
ecnysse. 

Þas þyng he sægde on ge-somnunge þa he lærde 
on capharnaum. 

Manega hys leorning-cnihte cwæðen þa hyo þis 
ge-hyrden. Heard ys þeos spræce hwa mæg hyo 
ge-hyran. 

Ða wiste se hælend þæt hys leorning-cnihtas 
murcnedon be-tweox heom selfum be þyson. & he 
cwæð to heom ðæt eow be-swicð. 

gyf ge ge-seoð mannes sune astigende þær he ær 
wes. 

Gast ys se þe liffæst flæsc ne fremeð nan 
þing. þa word þe ic eow sayde synde gast & lyf. 

ac sume ge ne lefeð. Wite[d]lice se hælend wiste 
æt fruman hwæt þa ge-lefenden wæren. & hwa 
hine be-leawien wolde. 

& he cwæð. For-þi ic eow sægde þæt nan man 
ne mæg cuman to me buton min fæder hyt hym 
sylle. 

Seððan manega hys leorning-cnihta cyrden on-bæc 
& ne eoden mid hym. 

Þa cwæð se hælend to þam twelfen cwæðe ge; 
wille ge fram me; 

Ða andswerede hym symon petrus & cwæð. Drihton 
to hwam ga we. þu hafst echæs lifes word. 

& we ge-lefed & witen þæt þu ert crist godes 
sune. 

Se hælend hym andswerede & cwæð. Hu ne cheas ic 
eow twelfe. & eower an ys deofel. 

he hyt cwæð be iuda scariothe þes hyne 
be-lawede þa he wæs an þare twelfa. 

Syððan for se hælend to galilea. he nolde faren 
to iudea. for-þan þe þa iudeas hine sohten & 
woldan hine of-slean. 

hyt wæs hende iudea freols-daige. 

Hys broðre cwæðen to hym. far heonan & ga on 
iudea land. þæt þine leorning-cnihtas ge-seon 
þa werc þe ðu wyrcst. 

Ne deð nan man nan þing on dihlum. ac secð 
þæt hyt open sy. Gyf þu þas þing dest 
ge-swutele þe selfne middan-earde. 

Witodlice ne hys magas ne ge-lyfdan on hyne. 

Ða cwæð se hælend to heom. get ne com min tid. 
eower tid ys symle geare; 

ne mayg middan-eard eow hatian. Ac he hatæð me 
for-þan ic kyðe ge-witnysse be hym þt hys weorc 
synt yfele. 

Fare ge to þisum freols-daige ic ne fare to þise 
freolsdayge for-þam min tid nys geot ge-fylled. 

he wunede on galilea þa he þas þing saigde. 

Eft þa hys broðre foren þa for he eac to þam 
freols-daige. næs na openliche ac digelice. 

Ða iudeas hyne sohten on þam freols-daige. & 
cwæðen hwær ys he. 

& michel ge-hlyd wæs on þare manigeo be hym. 
Sumen cwæðen he ys god. oðre cwæðen nese. ac 
he be-swycð þæt folc. 

Þeah-hwæðere ne spræc nan man openliche be hym 
for þare iudea eyge. 

Ða hyt wæs mid daig þas freols-daiges. þa eode 
se hælend in-to þam temple & lærde. 

& þa iudeas wundredon & cwæðen. Humete can þes 
stafes þonne he ne leornede; 

Se hælend heom andswerede & cwæð. mi lare nys 
na min. ac þas þe me sende. 

gyf hwa wile don hys willan. he ge-cnawð be þare 
lare hwæðer he syo of gode. hwæðer þe ic be 
me selfe spræce. 

Se þe be hym selfe spræcð. secð hys agene 
wulder. Se þe secð þæs wuldor þe hyne sende. 
se ys sodfæst. & nis nan unriht-wisnesse on hym. 

Hu ne sealde moyses eow eæ. & eower nan ne healt 
þa éæ. Hwi seche ge me to of-slænne; 

þa answerede syo manige ænd cwæð. Deofel þe 
stiked on; hwa secð þe to of-slænne. 

Ða andswerede se hælend & cwæð. to heom. an 
werch ic worhte. & ealle ge wundriað. 

for-þy moyses eow sealde ymbsnyðenysse næs na 
for-þy þe he of moyse sy. ac of þam faderon; & 
on reste-dayge ge ymbsnyðeð man. 

þæt moyses eæ. ne sy to-worpen. & ge belgað 
wið me. for-þan þe ic ge-hælde enne man. on 
reste-dayge. 

ne deme ge be ansyene. ac demað rihtne dom. 

Sume cwæðen þa þe wæren of ieRusalem. hu nys 
þis se þe hyo secheð to of-sleanne. 

& nu he specd openlice. & hyo ne cweðeð nan 
þing to hym. Cweðe we hwæðer þa ealdres 
on-gyton þt þis ys crist. 

ac we witon hwanon he ys. Ðonne crist cymð 
þanne nat nan man hwanen he beoð. 

Se hælend cleopede & lærde on þam temple & 
cwæð. Me ge cunnen. & ge witen hwanen ic eom. & 
ic ne com fram me selfen. ac se ys soð þe me 
sende. þonne ge ne cunnen. 

Ic hyne cán. & gyf ic segge þæt ich hine ne 
cunne. ic beo leas. & eow ge-lich. Ich hyne can. & 
ich em of hym. & he me sende. 

Hyo hyne sohten to nymene. & heore nan hys ne 
æt-hran. for-þam þe hys tyd ne com þa gyt. 

Manega of þare manigeo ge-lefden on hyne. & 
cwæðen. Cweðe ge wercð crist ma tacna þonne 
he cymð þonne þes deð; 

Ða phaRisei ge-herden þa manigeo þus murcniende 
be hym. Ða ealdres & þa farisei sendon heora 
þehnas þæt hyo wolden hyne fon. 

Ða cwæð se hælend. gyt ic beo sume hwile mid 
eow. & ich ga to þam þe me sende. 

Ge seched me; & ne findeð. & ge ne magen cuman 
þær ic em. 

Ða iudeas cwæðen be-tweonen hem sylfum. hwiðer 
wile he faren. þæt we hine ne finden. Cwæðst 
þu wile he faran on þeoda to-dræfednysse & hyo 
læron. 

Hwæt ys þies spræce þe he sprecð. Ge secheð 
me & ne findeð. & ge ne magon cumen þær ic eom. 

On þam after-mesten mæren freols-dæge. stod se 
halend ænd clepede. cume to me se þe hine 
þyrste & drinke. 

Se þe ge-lyfd on me swa þæt ge-writ cwæð. 
libbendes wæteres flod floweð of hys innoðe. 

Ðæt he cwæð be þam gaste þe þa scolden 
under-fon þe on hym ge-lyfden. Ða get nes se 
gast ge-seald. for-þam þe se hælend næs þa 
gyt ge-wuldrod. 

On þare tide syo manigeo cwæð þa hyo ge-hyrde 
þas. hys spræche; þes is soð witega. 

sume cwæðen; he ys crist. Sume cwæðen cweðe 
ge cymð crist fram galilea. 

Hu ne cwæð þæt ge-writ. þæt crist cymð. of 
dauiðes cynna. & of bethléém chestre þær 
þær dauid wæs. 

Witodlice ungewernes wæs ge-worðen on þare 
manigeo for hym. 

Sume hy wolden hine nemen ac heora nan hys ne 
æt-hran. 

Ða þenas comen to þam biscopum. & to þam 
fariseon. & hye cwæðen to heom. For hwi ne 
brohte ge hine hyder. 

Þa andswereden þa þenes & cwæðen. Ne spraec 
næfre nan man swa þes man sprecð. 

Þa cwæðen þa farisei to heom. synt ge 
be-swikene. 

cweðe ge. ge-lyfde anyg þara ealdre oððe þare 
pharisei on hyne; 

ac þeos manigeo þe ne cuðe þa eæ hyo synt 
awyrgede. 

Ða cwæð Nichodemus to heom. Se þe com to hym 
on nyht. se wæs heora an. 

Cwæst þu. demð ure éæ. anigene man bute hyne 
man ær hyre; & wite hwæt he do. 

Hyo andsweredon & cwæðon to hym. cweðst þu. 
þæt þu syo galileisc. smea & ge-seoh þæt nan 
wytega ne cymð fram galilea. 

& hyo chyrdon ealle ham. 

Se hælend for on oliuetes dune. 

& com eft on daigred to þam temple. & all þt 
folc com to hym. & he sæt & lærde hyo. 

Ða lædden þa farisei & þa bokeres to hym. an 
wyf syo wæs apared on unriht-hameðe & setten hyo 
to middes heora. 

& cwæðen to hym. Lareow þis wyf wæs funden on 
unrihtan hameðe. 

Moyses us be-bead on þare éæ. þæt we scolden 
þus ge-ræde. mid stanen of-torfian. hwæt 
cwæðst þu; 

Ðys hyo cwæðen hys fandiende þæt hyo hyne 
awrehton. Se hælend abeah nyðer & wrat mid hys 
fringre (sic) on þare eorðan. 

Þa hyo þurh-wunedon hyne axiende. ða aras he up 
& cwæð to heom. Loch hwilc eower syo synne-leas 
werpe aræst stan on hyre. 

Ænd he abeah eft & wrat on þare eorðan. 

Ða hyo þis ge-hyrdon; þa eoden hyo ut an æfter 
anan. & he ge-bád þær sylf. & þæt wyf stod 
þær on middes. 

Se hælend aras up & cwæð to hyre. wyf. hwær 
synt þa þe þe for-wreidon. ne for-demde þe 
naman. 

& hyo cwæð na drihtan. & se hælend cwæð ne 
ich þe ne for-deme. dó ga; ænd ne synega þu 
næfre má. 

Æft spræc se hælend þas þing to heom & 
cwæð. ich eom middaneardes leoht. Se me felgð 
ne geð he on þeostra. ac he haefð lifes leoht. 

Ða farisei cwæðen to hym. þu cyðst 
ge-wytnesse be þe sylfum. nys þin wytnisse soð. 

se hælend andswerede & cwæð to heom. Gyf ich 
cyðe wytnisse be me selfe. mine gewytnisse ys 
soð. for-þan ich wat hwanon ich cóm. & hwider 
ich ga. ge niten hwanon ich com. ne hwider ich ga. 

ge demeð æfter flæsce. ich ne deme nane men. 

& gyf ich deme; min dom ys soð. For-þan þe ich 
ne eom áne. ac ich & se fader þe me sende. 

& on eowre lage ys awriten þæt tweire manne 
witnysse ys soð. 

Ich eom þe kyðe wytnisse be me sylfe. & se 
fæder þe me sente kyð ge-witnesse be me. 

Witoðlice hyo cwæðen to hym hwær ys þin 
fæder. Se hælend heom andswerede. & cwæð. ne 
cunne ge me ne minne fæder. Gyf ge me cuðen wen 
is þæt ge cuðen minne fæder. 

Ðas word he spræc æt cepsceamole ænd nan man 
hyne ne nam. for-þam þe hys tid ne com þa gyt. 

Witodliche æft se hælend cwæð to heom. Ich 
fære & ge me secheð ænd ge swelteð on eowre 
senne. ne muge ge cuman þyder ich fare. 

Ða cwæðen þa iudeas. cwæðe ge of-slehð he 
hyne sylfne. for-þam he sægð; ge ne mugen cume 
þider ich fare; 

Ða cwæð he to heom. ge synt nyðene. ænd ic em 
ufene. ge synd of þisen midden-earde. ic ne em of 
þisen midden-earde. 

Ic eow saide þt ge swelted on eowre senne. gif ge 
ne lyfeð þt ic hyt by; ge swelted on eowre 
senne. 

Þa cweðen hyo to hym. hwæt ært þu; Se hælend 
cwæð to heom. ich eom fruma. þe to eow spræke. 

ich hebbe feola be eow to sprekenna. & to demenne. 
Ac se þe me sende is sodfæst. & ich sprece on 
middan-earde þa þing þe ich æt hym ge-hyrde. 

ænd hy ne undergetan þæt he tealde hym gód to 
fæder. 

Se hælend cwæð to heom. Ðanne ge mannes sune 
upp a-hebbeð. þanne ge-cnawe ge þæt ich hyt 
eom. ænd ich ne do nan þing of me sylfen. ac ich 
spræce þas þing. swa min fæder me lærde 

& se þe me sente ys mid me. & he ne for-læt me 
ane. for-þan þe ich werche symble þa þing þe 
hym synde to ge-cweme. 

Ða he þas þing spræc; manega lyfdon on hyne. 

Wytodlice se hælend cwæð to þan Iudean. þe 
hym ge-lyfden. Gif ge wuniað on mine spræce; 
soðlice ge beoð mine leorning-cnihtes. 

& ge on-cnaweð sodfæstnysse. & sodfæstnysse eow 
alest. 

Ða andswereden hyo hym & cwæðen. we synt 
abrahames kynnes. & ne þeowedon we nanen menn 
næfre. hu-mete cweðst þu ge beoð freoge. 

Se hælend heom andswerede ænd cwæð. Soð ich 
eow segge þæt ælch þe synne wercð. is þare 
synne þeow. 

Witodlice se þeow ne wunað on huse on æchnysse. 
Se sune wunoð on æchnysse. 

Gif se sunu eow alest; ge byð soðlice frie. 

Ich wat þæt ge synt abrahames barn. ácc ge 
sechad me to of-sleanne. for-þan min spræce ne 
wuneð on eow. 

Ich spræce þæt þe ich mid fæder ge-seah. ænd 
ge doð þa þing. þe ge mid eowren fæderen 
ge-sægen. 

Ða andswerede hy; & cwæðen to hym. Abraham ys 
ure fæder. Ða cwæð se hælend to heom. Gif ge 
abrahames bearn synt. wercheð abrahames werc. 

Nu ge secheð me to of-sleanne. þanne mann þe 
eow sægde sodfæstnysse; þa þe ich ge-hyrde of 
gode. Ne dyde abraham swa. 

ge werched eower fader werc. hyo cwæðen 
witodlice to hym. Ne sende we of forleyre 
akennede. we hæbbeð enne god to fader. 

Witoðliche se hælend cwæð to heom. Gif god 
wære eower fæder; witodlice ge lufedon me. Ich 
com fram gode. ne com ich na fram me selfe. Ac he 
me sende. 

Hwi ne cnawe ge mine spræce. for-þan þe ge ne 
magen ge-heren mine spræce. 

Ge synd deofles barn. & ge willað wyrchan eowres 
fader willen. he wæs fram fremdþe man-slage. 
ænd he ne wunede on sodfæstnysse. for-þam þe 
soðfæstnysse nis on hym. Ðanne he spræcð 
leasinge he spræcd of hym sylfum. for-þan he ys 
leas & hys fader éac. 

Witodlice ge ne lefeð me for-þam þe ich segge 
eow soðfæstnysse. 

Hwylch eower a-scuneð me for synne. Gif ich soð 
segge. hwy ne ge-lefe ge me. 

Se þe is of gode he herð godes word. for-þy ge 
ne ge-hyrað for-þam þe ge ne synt of gode. 

Witodlice þa iudeas andsweredon & cwæðon to 
hym. hwi ne cweðe we wel þæt þu eart 
samaritanysc & eart wod. 

Se hælend andswerede & cwæð. ne eom ich wod. ac 
ich arwurðige minne fæder. & ge un-arwurðoden 
me. 

Witoðlice ne sece ich minne wuldor. se is þe 
secð & demð. 

Soðlice ich segge eow. gyf hwa mine spræce 
ge-healt. ne ge-segð he deað næfre. 

Ða cwæðen þa iudeas. nu we witon; þæt þu 
ært wod. Abraham wæs dead. & þa wytegan. & þu 
cwidst gyf hwa mine spræce hyrð & healt; ne byð 
he næfre dead. 

Cwydst þu þæt þu syo mare þonne ure fader 
abraham. se wæs dead. & þa wytegan wære deade. 
hwæt þincð þe þæt þu syo. 

Se hælend heom andswerede. gyf ic wuldrie me 
selfe nys min wuldor naht. min fader ys þe þe me 
wuldrað. be þam ge cweðeð þt he syo eowre 
gód. 

& ge ne cuðan hine. Ic hine can. & gyf ic segge 
þæt ich hine ne cunne. ic beo leas & eow 
ge-lich. ac ic hine can. & ic healde hys spræce. 

Abraham eowre fæder ge-blyssede þt he gesawe 
minne daig. & he hine ge-seah & ge-blyssode. 

Ða iudeas cwæðon to hym. gyt þu ne ert fiftig 
wintre & ge-sawe þu abraham. 

Se hælend cwæð; to heom. Ic wæs ær þonne þe 
abraham wære. 

Hyo naman stanas to þam þæt hyo wolden hyne 
torfian. Se hælend hyne bedilegode ænd geode ut 
of þam temple. 

Ða se hælend for; þa ge-seah he ænne man. þe 
wæs blind ge-boren. 

& hys leorning-cnihtes hyne axoden and cwæðen. 
Lareow. hwæt synegede þes. Oððe his mages 
þæt he were blind ge-boren. 

Se hælend andswerede; & cwæð. ne synegede he ne 
hys magas. ac þæt godes weorc wære ge-swutolod 
on hym. 

Me ge-bereð to wercen þas weorc þe me sende þa 
hwile þe hyt daig ys. nyht cymð þonne nan man 
wyrcan ne mayg. 

Ic eom middan-eardes leoht. þa hwile þe ic on 
middan-earde eom. 

Ða he þas þing sægde. þa spette he on ða 
eorðen & worhte fenn of hys spatle ænd smerede 
mid þa fenne ofer hys eagen. 

& cwæð to hym. Ga & þweag þe on syloes mere. 
he for & þweah hyne & com ge-sond. 

Witodlice hys neah-ge-buras & þa þe hyne 
ge-seagen þa he weadle wæs; cwæðen. hu nys 
þis se. þe sæt & wædlede. 

Sume cwæðen he hyt ys. Sume cwæðen nese; ac ys 
him ge-lich. he cwæð soðlice ic hyt eom. 

Ða cwæðen hyo to hym. Hwu wæron þine eagen 
ge-openedo. (sic) 

He andswerede & cwæð. Se mann þe ys genemned 
hælend worhte fen. & smerede mine eagen. & cwæð 
to me. gá to syloes mere ænd þweah þe. & ic 
eode & þwoh me. & ge-seah. 

Ða cwæðon hy to hym. hwær ys he. þa cwæð 
he; ic nat. 

Hyo læddon to þam farisean þonne þe þær 
blind wæs. 

Hyt wæs reste-daig; þa se hælend worhte þæt 
fenn. & hys eagen un-tynde. 

Eft þa farisei hyne axoden. hu he ge-sawe. he 
cwæð to heom. He dyde fenn ofer mine eagen. & ic 
þwoh. & ic ge-syo. 

Sume þa farisei cwæðen. nis þes mann of gode; 
þe reste-daig ne healt. Sume cwæðon. hwu maig 
syn-ful mann þæs taken wercann. & hyo fliten 
heom be-tweon. 

Hyo cwæðen eft; to þam blindan. Hwæt segst þu 
be þam þe þine eagen un-tynde. he cwæð. he ys 
wytega. 

Ne ge-lyfde þa iudeas be hym. þæt he blind 
wære & ge-sawe; ær þam þe hy clypedon hys 
mæges. þe ge-sæwen 

ænd axodon hyo. & cwæðon. Is þis eower sune 
þe ge segged þæt blind wære akenned. hu-mæte 
ge-sehð he nu. 

Hys magas heom andsweredon & cwæðen. we witen 
þæt þes ys ure sunu. & þæt he wæs blind 
akenned. 

we nyten hu-mæte he nu ge-syhð. ne hwa hys eagen 
un-tynde. Axiað hyne sylfne. ylde he hæfð 
spreke for hyne sylfne. 

Hys mages spræken þas þing for-þam þe hyo 
on-dreddan þa iudeas. Ða ge-dihton þa iudeas 
gyf hwa crist andette þæt he wære buton heore 
ferredene. 

For-þam cwæðen hys mages. he hafð ylde axioð 
hyne sylfe. 

Ða cleopedon hyo eft þanne mann þe ær blind 
wæs. & cwæðon to hym. Seige godes wuldor we 
wyten þæt he ys synful. 

& he cwæð gyf he synfull ys þæt ich nat. an 
þing ic wat. þæt ich blind wæs. & þæt ic nu 
ge-syo. 

Ða cwæðen hyo to hym; hwæt dyde he þe. hu 
untende he þine eagen. 

He andswerede heom & cwæð. Ich saigde eow ær. & 
gyt segge. & ge ge-hyrdon. hwy wille ge hit eft 
ge-heran. cweðe ge. wille ge beon hys 
leorning-cnihtas; 

Ða wæregeden hye hyne & cwæðen. Syo þu hys 
leorning-cniht. we sende moyses leorning-cnihtas. 

We witon þæt god s[p]ræc wið moysese. nyton we 
hwanon þes ys. 

Se mann andswerede & cwæð to heom. þæt is 
wunder-lich þæt ge nyton hwanon he ys. & he 
untynde mine eagen. 

we witon soðlice þæt god ne ge-herð synfulle. 
Ac gyf hwa ys gode ge-coren & hys willan wercð. 
þane he ge-herð. 

Ne herde we næfre on worlde þæt anyg un-tynde 
þas eagen þe wære blind ge-boren. 

Ne myhte he þas þing don gyf he nære of gode. 

Hyo andsweredon ænd cwæðen to hym. Eall þu ert 
on sinnen ge-boren. & þu lærst ús. & hyo drifen 
hyne ut. 

Ða se hælend ge-hyrde þæt hyo hine drifen ut. 
Þa cwæð he to hym. þa he hine ge-mette. 
Ge-lefst þu on godes sunu. 

He andswerede & cwæð. Hwilc is drihten þt ich 
on hine ge-lyfe. 

And se hælend cwæð to hym. Þu hyne seage ænd 
se þe wið þe spræc se hyt ys. 

Þa cwæð he. drihten ic ge-lefe. & he fell 
nyðer. & ge-eadmedede hine. 

& se hælend cwæð. to hym. Ic com on þisne 
midden-earde to demenne. þæt þa sculon ge-seon; 
þe ne seoð. & beon blinde þa þe ge-seoð. 

Ða þet ge-hyrdon þa farisei þe mid hym wæron. 
Ða cwæðen hyo to hym. Cwæðst þu synt we 
blinde. 

se hælend cwæð to heom. gyf ge blinde wæron 
nafde ge nane sinne. Nu ge seggeð þæt þæt ge 
ge-seon. þæt ys eowre synn. 

Soð ic segge eow se þe ne gæð æt þam gate 
in-to scepene falde; ac stihð elles ofer; he ys 
þeof & scæðe. 

Se þe in-gæð æt þam gáte he ys scepe heorde. 

Ðonne se gate-word læt in. & þa scep ge-herað 
hys stefne & he nemneð hys agene scep be namen & 
læt hyo ut. 

Ænd þonne he hys agene scep læt ut. he gæð 
be-foran heom. & þa scep hym felgiað. for-þan 
þe hyo ge-cnaweð hys stefne. 

Ne felgyað hyo un-cuþan ac hyo fleoð fram hym. 
for-þan þe hyo ne gé-cneowan un-cuþera stefne. 

Þys bi-spell se hælend heom sægde. hyo nysten 
hwæt he spræc to heom. 

Eft se hælend cwæð to heom. Soð ich eow segge 
ic eom scepe geat. 

ealle þa þe elles hwu buton þurh me cuman. 
wæran þeofes & scæðen. & þa scep hyo ne 
gehyrdon. 

Ic eom geat swa hwilc swa þurh me gæð. byed 
hal. & gæð inn & ut. & fint læse. 

Þeof ne cymð buton þæt he stele & slea & 
for-do. Ic com to þam þæt hyo hæbben lyf & 
hæbben ge-noh. 

Ich eom gód heorde. god heorde sylð hys lyf; for 
hys scepen. 

Se hýra. se þe nys heorda & se þe nah þa scep. 
þonne he þonne wulf ge-syhð þonne flyhð he. & 
for-læt þa scep. & se wulf nemð & to-dræfð 
þa scep 

se hyra flyhð for-þam þe he byð ahyrod. & hym 
ne ge-byrað to þam scepum. 

Ic eom god heorde. & ich ge-cnawe mine scep. & hyo 
ge-cnaweð me. 

Swa min fæder cann me. ich cann minne fæder. 

& ic hæbbe oþer scep þa ne synt of þissere 
heorda. & hyt ge-byrað þæt ich læde þa hyder 
and hyo ge-herað mine stefne. & hyt beoð an 
hyrð. & an heorde. 

For-þan þe se fader me lufað. forþan þe ich 
selle mine sawle. & hyo eft nyme. 

Ne nymð hyo nan man æt me. æt læt hyo fram me 
sylfe. Ic hæbbe an-weald mine sawle to alætene. 
& ic hæbbe an-weald hyo eft to nymene. þis bebod 
ic nam æt minen fader. 

Eft wæs ungeþwærnes ge-worðen be-twex þam 
iudeum for þisse spræce. 

Manega heora cwæðen. Deofel ys on hym. & he 
wét. hwy hlyste ge hym. 

Sume cwæðen. Ne synd þis ná wodes mannes word; 
Cwædst þu mayg wod mann blinde manne eagen 
alihten. ænd un-tynan. 

Þa wæron tempel-halgunga on ierusalem ænd hyt 
wæs winter. 

& se hælend eode on þam temple on salomones 
portice. 

Ða be-stoden þa iudeus (sic) hine utan & 
cwæðon to hym. hú lange gælst þu ure lyf. 
Sege ús openlice hwæðer þu crist syo. 

Se hælend heom andswerede & cwæð. Ich speke to 
eow & ge ne lefeð; þa weorc þe ich werche on 
mines fæder naman þa kedeð witnysse be me. 

ac ge ne ge-lefað. for-þam þe ge ne synt of 
minum scepan. 

mine scep hereð mine stefne. & ic gecnawe hyo. & 
hyo folgiað me. 

& ich heom sylle eche lyf. & hyo ne for-wurðað 
næfre. & ne nemd hyo nan mann of minre hande. 

þæt þe min fæder me sealde; ys mare þonne 
anyg oþer þing. & ne mayg hyt nan mann of mines 
fæder hande nimæn. 

Ich & se fader synd an. 

Ða iudeas namen stanes þæt hyo wolden hyne 
torfian. 

Se hælend heom andswerede and cwæð. Manega gode 
weorc ich eow ateowede be minen fæder. for 
hwilcen þare weorken wille ge me stænen. 

Þa iudeas hym andswereden; & cwæðen. Ne hene we 
þe for goden weorkan. ac for þinre 
bismere-spræche. & for-þan þe þu ert mán. & 
wercst ðe to gode. 

Se hælend heom andswerede & cwæð. Hú nis hit 
awritan on owre lage. þæt ich sæde ge synd 
godes. 

gyf he þa tealde godes þe godes spræce to wæs 
ge-worðan. & þæt halyg writ ne mayg beon awent. 

þe se fæder ge-halegode & sende on middan-eard. 
ge seggeð þæt þu bismer sprecst. for-þan ich 
saide. ich eom godes sunu. 

Gyf ich ne weorce mines fæder weorc. ne lefe ge 
me. 

Gyf ich werche mines fader werc; & gyf ge me 
nelleð ge-lefan; ge-lefað þam weorkan. þæt ge 
on-cnawen & ge-lefan. þæt se fader ys on me. & 
ich on fæder. 

Hyo smeagdon witodliche embe þæt hyo woldan hine 
ge-fon & he eode ut fram heom. 

Ænd for he eft ofer iordanem to þare stowe þe 
iohannes wæs. & arest on fullode. & he wunede 
þær. 

& manega coman to hym. & cwæðen. ge witodlice ne 
worhte iohannes nan takan. ealle þa þing þe 
iohannes saide. be þisen wære soðe. 

& manega ge-lefdan on hyne. 

Wytodlice sum seoc man wæs ge-nemned lazarus of 
bethania of marian ceastre & of martham hys 
swustra. 

hyt wæs syo maria þe smerede drihten; mid þare 
sealfe. & dreide hys fet mid hyre lockan. Lazarus 
hyre broðer wæs ge-yfeled. 

hys swustron sænde to hym; & cwæðen. drihten nu 
ys seoc se þe þu lufæst. 

Ða se hælend þæt ge-hyrde þa cwæð he to 
heom. Nis þeos untrumnysse ná for deaðe; ac for 
godes wuldre. þæt godes sunu syo ge-wuldrod 
þurh hyne. 

Soðlice se hælend lufede martham. & hyre swuster 
mariam & lazarum heora broðer. 

Witoðlice he wæs twegan dages on þare sylfan 
stowe. þa he herde þt he seoc wæs. 

Æfter þisum he cwæð to hys leorning-cnihten. 
uten faren eft to Iudea lande. 

hys leorning-cnihtes cwæðen; to him. Lareow nu 
þa iudeas sohten þe þæt hyo woldan þe henen. 
& wilt þu eft faren þider. 

Se hælend heom andswerede. & cwæð. Hu ne synd 
twelf tida þas dayges. gyf hwa gæð on dayge ne 
æt-sprincð he. For-þan he ge-seoð þises 
middan-eardes leoht. 

Gyf he gað on niht heo æt-sprincð for-þan þe 
leoht nys on hyre. 

Ðas þing he cwæð. & seoððan he cwæð to 
heom. Lazarus ure freond slæpd. ac ich wille gán 
& a-wenchen hyne of slæpe. 

Hys leorning-cnihtas cwæðon. Drihtan (sic) gyf 
he slæpð he byeð hal. 

Se hælend hyt cwæð be hys deaðe. hyo wenden 
ge-wislice þæt he hyt sægde be swefnes slæpe. 

Ða cwæð se hælend openlice to heom. Lazarus ys 
dead. 

& ich eom bliðe for eower þingen; þæt ge; 
ge-lefan. for-þam ic næs naht þær; ac uton gan 
to hym. 

Ða cwæð thomas to hys ge-feran. uton gán & 
sweltan mid hym. 

Ða for se hælend & ge-fand; þæt he wæs 
forð-faren. & for feower dagen be-bereged. 

Bethania ys ge-hende ierusalem ofer fyftena 
furlenga. 

Manega þare iudea comen to martham & to marian. 
þæt hyo woldan hyo frefrian for heora broðer 
þingan. 

Ða martha ge-hyrde þæt se hælend com; þa arn 
hyo on-gean hym. & maria sæt æt ham. 

Ða cwæð martha to þam hælende. Drihten gyf 
þu wære her; nære min broðer dead. 

& eac ich wat nuðe. þæt god þe sylð swa hwæt 
swa þu hyne bydst. 

Ða cwæð se hælend to hire. þin broðer arist. 

Ænd martha cwæð to hym. Ic wat þæt he arist 
on þan utemesten daige. 

& se hælend cwæð to hyre. ic eom arist & lyf. 
se þe ge-lyfð on me; þah he dead syo he 
leofað. 

& ne swelt nan þare þe leofað ænd ge-lefð; on 
me. Ge-lyfst þu þises; 

hyo cwæð to hym. Witodlice drihten ich ge-lefe; 
þæt þu ert crist; godes sune. þe on 
midden-eard come. 

& þa he þas þing saigde. hyo geode digelice & 
cleopede marie hyre swustor þus cwæðende. her 
ys ure lareow & clepeð þe. 

Ða hyo þæt ge-hyrde hyo aras raðe. & com to 
hym. 

þa geot ne com se hælend binnan þam ceastre. ac 
wæs þa get on þare stowe þe martha him on-gean 
com. 

Ða iudeas þe wæron mid hyre on huse. & hye 
frefredon þa hy ge-sægen þæt marie aras & mid 
efste ut-eode. hyo felgedon hyre þus cwæðende. 
hyo gað to hys berienne þæt hyo wepe þære. 

Þa maria com þær se hælend wæs. & hyo hine 
ge-seah; hyo fell to hys foten. & cwæð to hym. 
Drihten gyf þu wære her; nære min broðer dead. 

Þa se hælend ge-seah þæt hyo weop. & þæt þa 
iudeas weopen þe mid hire comen. he geomerode on 
hys gaste & ge-drefde hine selfne. 

ænd cwæð. hwær leigde ge hine. Hyo cwæðon to 
hym. drihten ga & ge-seoh. 

& se hælend weop. 

& þa iudeas cwæðen. locu nu hu he hine lufede. 

Sume hyo cwæðen. Ne myhte þes þe untynde 
blindes eagen. don eac þæt þes nære dead. 

Æft se hælend geomerode on hym sylfon. & com to 
þare berienne. hyt wæs an scræf. & þær wæs 
an stan on-uppan ge-leid. 

Ænd se hælend cwæð doð aweig þonne stan. Ða 
cwæð martha to hym. þas swustor þe þær dead 
wæs. Drihten nu he stincð he wæs feower dagen 
dead. 

Se hælend cwæð to hyre. ne seide ich þe þæt 
þu ge-sihst godes wuldor gyf þu ge-lyfst; 

Þa dedon hyo aweig þonne stan. Se hælend a-hóf 
up hys eagen. & cwæð. fader ic do þe þankes. 
for-þan þu ge-herdast me. 

Ic wat þæt þu me symle ge-hyrst. ac ic cwæð 
for þam folke. þe here on-buton stent. þæt hyo 
ge-lefan; þæt þu me sendest. 

Ða he þas þing saigde; he cleopede michelre 
stefne. Lazarus cum ut. 

& sone stop forð se ðe dead wæs. ge-bundan 
handan & fotan. & hys neb wæs mid swatline 
ge-bundan. Ða cwæð se hælend to heom; 
un-bindeð hyne & læteð hine gan. 

Manega þare iudea þe coman to marian & ge-sægen 
þa þing þe he dyde ge-lefdon on hyne. 

Hyo sume foren to þam fariseon. & sagdon heom þa 
þing þe se hælend dyde. 

Wytodlice þa biscoppes & þa farisei ge-gadereden 
ge-mot. & cwæðen. Hwæt do we for-þan þe þes 
mann wercð mycel taken. 

Gyf we hyne for-læteð þus ealle ge-lyfað on 
hine. Ænd romane cymd & nemeð ure land. & ure 
þeodscype. 

Heora an wæs ge-nemned cayphas. se wæs þa on 
geare byscop. & cwæð to heom. Ge nyton nan 
þing. 

ne ge-cnawað ne ne ge-þenceð. þæt us ys 
betere þæt an man swelte. for folce. & eall 
þeod ne for-wurðe. 

Ne cwæð he þæt of hym sylfe. Ac þa he wæs 
þæt gear bischop; he witegode þæt þe se 
hælend scolde swelten for þare þeode. 

& na synderlice for þare þeode. ac þæt he 
wolde somnian to-gædere godes folc & godes bearn 
þe to-drifene wæren. 

Of þam dayge hyo þohten þæt hyo wolden hine 
of-slean. 

Ða ne for se hælend na openliche onmang þam 
iudeam. ac for on þæt land wið þæt wæstan. 
on þa burh þe ys ge-nemned effrem. & wunede 
þær mid his leorning-cnihtan. 

Iudea eastre wæron ge-hende. & manega foron of 
þam lande to ierusalem ær þam eastran. þæt 
hyo wolden hye selfe ge-halegian. 

hyo sohtan þanne hælend & spræce heom 
be-tweonan þær hye stoden on þam temple; & þus 
cwæðen. hwæt wene we þæt he ne cume to 
freols-daige. 

þa biscopes & þa pharisei hafden be-boden gyf 
hwa wiste hwær he wære þæt he hyt kydde. þæt 
hyo mihtan hine nymen. 

Se hælend com syx dagen ær þam eastren to 
bethania. þær lazarus wæs dead. þe se hælend 
a-wehte. 

Hyo wrohten hym þær ge-beorscipe. & martha 
þenede. Lazarus wæs an þare; þe mid heom sæt. 

Maria nam an pund deorewurðre sealfe mid þam 
wyrt ge-mengð þe nardus hatað. and smerede þas 
hælendes fet. & dreigde mid hire locken. & þt 
hus wæs ge-fylled of þare sealfe swetnysse. 

Þa cwæð an hys leorning-cnihte. Iudas scarioth 
þe hyne be-leawde. 

Hwy ne sealde hyo þas sealfe for þrem hundreð 
panega þæt man mihta daelen þarfian. 

Ne cwæð he na þæt for-ðyg þe hym ge-byrede 
to þam þærfan. ac for-þan þe he wæs þeof; & 
hæfde scrin; & bær þa þing; þe man sende. 

Ða cwæð se hælend. Læt hyo þt hyo healde 
þæt oð þane dayg; þe man me berige. 

Ge hæbbeð symle þa þearfan mid eow; ac ge 
næbbeð me symle. 

Mychel menio þare iudea. ge-cneowen þæt he wæs 
þær. & hyo comen. næs na for þas hælendes 
þingan sunderliche. ac þæt hyo woldan ge-seon 
lazarum; þe he awehte of deaðe. 

Þa sacerdas aldres þohtan þæt hyo woldan 
lazarum of-slean. 

for-þan þe manega foren fram þam iudeam for hys 
þingan. & ge-lyfdan on þanne hælend. 

On morgan mycel menio þe coman to þam 
freols-daige. þa hyo ge-hirdan þæt se hælend 
com to ierusalem. 

hyo naman palmtreowene twiggan & geoden ut 
to-geanes hym; & cleopedan. Syo israele kyng hal & 
ge-bledsed; þe com on drihtenes name. 

Ænd se hælend ge-mette ænne assan & rad 
on-uppan þam. swa hit awritan ys. 

ne on-dræd þu þe syones dohter; nu þin cyng 
kymð uppon assen folan sittende. 

Ne under-geaten hys leorning-cnihtes þas þinge 
arest. Ac þa se halend wæs ge-wuldred. þa 
ge-munden hyo þæt þas þing wæren ge-writena 
be him. & þas þing hio dydon him. 

Syo menio þe wæs mid him. þa he lazarum clypede 
of þare berigenne. & hine awehte of deaðe cydde 
ge-wytnisse. 

& for-þy him com syo menio on-gean. for-þam þe 
hyo ge-herdon þæt he worhte þæt taccen. 

Ða farisei cwæðen be-tweox heom sylfum. we 
ge-syeð þæt we nan þing ne fremiað. nu wile 
eall midden-eard gan æfter hym. 

Sume þæmge wæren hæðene þe foren þæt hyo 
wolden hyo ge-byddan on þam freols-daige. 

Ða hyo neahlahten to philippe se wæs of þare 
galileissan bethsaida. & hyo beden hine & cwæðen 
leof we willeð þonne hælend ge-seon. 

Ða eode philippus. & sægde hyt andrea (sic). & 
æft andreas & phill[ipp]us hit sægde þam 
hælende. 

Se hælend heom andswerede. & cwæð. Syo tyd 
cymð. þæt mannes sune byð ge-swuteled. 

Soðlice ic segge eow þæt hwætene corn wunað 
ane bute hit falle on eorðan & syo dead. Gyf hit 
dead byð hyt bringð mycele wæstme. 

Se þe lufað hys sawle for-spyld hyo. & se þe 
hateð hys sawle on þisen middan-earde. ge-halt 
hyo on æche life. 

Gyf hwa þenige me fylgie me. & my þeing beoð 
þær; þær ic eom. Gyf hwa me þenað min fæder 
hine lufað. & wurðað. 

Nu min sawle is ge-drefeð. & hwæt segge ic; 
fader ge-hald me of þisse tide. ac for-þan ic 
com on þas tid. 

Fader ge-wuldre þine namen. Ða com stefne of 
hefene þus cweðende. Ænd ic ge-wuldrede & eft 
ic wuldrie. 

Syo menio þe þær stod. & þæt ge-hyrden 
sægden þæt hyt þunrede. & sume sægden þæt 
ængel spræc wið hyne. 

Se hælend heom andswerede & cwæð. Ne com þyos 
stéfne for minan þingen; ac for eowrum þingen. 

Nu ys middan-eardes dom. nu beod þises 
middan-eardes ealdor ut aworpen. 

& gyf ic byo up ahafan fram eorðan. ic teo ealle 
þyng to me sylfum. 

Ðæt he sægde & tacnede hwylcen deaðe he woldan 
sweltan. 

Syo menio hym andswerede & cwæð. We ge-hyrdan on 
þare lage. þæt crist byoð on ecnysse. & 
hu-mæte sægst þu; hyt gebyrað þt mannes sunu 
beo up ahafen. Hwæt ys þes mannes sunu. 

Ða cwæð se hælend. Nu geot ys litel leoht on 
eow. gað þa hwile þe ge leoht hæbbað; þæt 
þeostwe (sic) eow ne be-fon. Se þe gað on 
þeostran. he nat hwiðer he gað. 

Ða hwile þe ge leoht hæbbeð ge-lefað on leoht 
þæt ge seon leohtes bearn. Ðas þing se hælend 
heom sægde. & eode & be-dyglede hine fram heom. 

Ða he swa michele tacne dyde be-foran heom. hyo 
ne ge-lefden on hine. 

þæt þas witegena word ysaias wære ge-fellað 
þe he cwæð. Drihten hwa ge-lefde þæs þe we 
ge-hyrden. & hwam wæs drihtenes strengþe 
ge-swuteled. 

for-þy hy ne mihton ge-lyefan for-þam ysaias 
cwæð eft. 

he ablende here eagen. & á-herte heora heorta. 
þæt hyo ne syon mid heora eagen. & mid heorta ne 
on-geten & syon ge-cyrde. & ic ge-hæle. 

Ysaias sægde þas þing. þa he ge-seah hys 
wuldor & spræc be hym. 

& þeh manega of þam ealdron ge-lefdon on hine. 
Ac hyo hyt ne kyddan for þare farisea þingon. 
þe-læs hyo me ut adrifan of heora samnunge. 

Hyo lufedon manne wuldor; swiðere þanne godes 
wuldor. 

Se hælend cleopede. & cwæð to heom. Se þe 
lefð on me. ne ge-lefð he ná on me; ac on 
þonne þe me sente. 

& se þe me ge-syhð; he ge-sihð þanne þe me 
sente. 

Ich com to leohten on midden-eard. & nan þare þe 
ge-lefd on me ne wuniað on þeostran. 

Ænd gyf hwa ge-herð mine word & ne ge-healt; ne 
deme ic hine. Ne com ich middan-eard to demenne. 
ac þæt ic hæle middan-eard. 

Se ðe me for-higð. & mine word ne underfehð. he 
hæfð hwa him deme. Syo spæce þe ic spæc sye 
him demð on þam ytemestan daige. 

for-þam ic ne sprece of me sylfan. Ac se fader 
þe me sente. he me be-bead. hwæt ic cweðe & 
hwæt ic spreke. 

And ic wat þæt hys bebod ys eche lyf. þa þing 
þe ic sprece; ic speke swa se fader me saigde. 

Ær þam easter freols-daige. se hælend wiste þt 
hys tid com. þæt he wolde ge-witan of þissum 
middan-earde to hys fader. þa he lufede his 
leorning-cnihtas þe waron on middan-earde. on 
ænde he hyo lufede. 

Ænd þa. drihtnes þening wæs ge-macod. þa for 
se deofol on iudases heorta scariothes. þæt he 
hyne be-læwde. 

he wiste þæt se fæder sealde ealle þing on hys 
handa. & þt he com of góde. & cymð to gode. 

he aras fram hys þegnunge. & legde hys reaf. & 
nam linen rail & be-gerte hine. 

Æfter þam he dede wæter on fæt. & þwog his 
leorning-cnihte fét. & dreide hyo mid þare 
lin-wæde þe he wæs mið be-gert. 

Ða com he to symone petre. & petrus cwæð to 
hym. Drihten scelt þu þwean mine fet; 

Se hælend andswerede & cwæð. to hym. þu nast 
nu. þt ic do. ac þu wast seððan. 

Petrus cwæð to hym. ne þwehst þu næfre mine 
fet. Se hælend hym andswerede. & cwæð. Gyf ic 
þe ne þwea næfst þu nænne dal mid me. 

Ða cwæð symon petrus to hym. Drihten ne þweag 
þu ane mine fet; ac eac min heafod ænd mine 
hande. 

Þa cwæð se hælend to hym. Se þe clæne byð. 
ne be-þerf hym buton þæt man hys fet þwea. ac 
ys al clæne. Ænd ge send sume clæne. næs na 
ealle. 

He wiste witodlice hwa hine scolde be-læwen. 
for-þan he cwæð ne sende ge ealle clæne. 

Syððan he hafde heore fet a-þwogene. he nam his 
reaf. & þa he set he cwæð eft to heom. Wite ge 
hwæt ic eow dyde. 

Ge clepiad me lareow. & drihtan. & wel ge 
cweðað. swa ic eom soðlíce. 

Gyf ic þweoh eower fet. 

ic eow sealde bisne þæt ge don swa ic eow dyde. 

Soðlice ic eow segge. nis se þeowa furðra 
þanne hys hlaford. ne se arendrake nis mare 
þanne se þe hine sende. 

Gyf ge þas þing witað ge beoð eadige. gyf ge 
hyo doð. 

Ne segge ic be eow eallen. ic wat hwilce ic 
ge-cheas. Ac þæt þæt halig ge-writ seo ge-feld 
þe cweð. Se þe æt hlaf mid me a-hefð hys ho 
on-gean me. 

nu ic eow segge ær-þam þe hit ge-wurðe. þæt 
ge ge-lyfan þonne hyt ge-worðan beoð. þæt ic 
hyt eom. 

Soð ic eow segge. se þe under-fehð þane þe ic 
sende. he under-fehþ me. Se þe under-fehð me; 
under-fehð þane þe me sende. 

Ða se hælend þas þing sægde. he wæs gedrefed 
on gaste. & cydde & cwæð. Soð ic eow segge. 
þæt eower án me be-læwð. 

Ða leorning-cnihtas be-heoldan heora ælc 
oðrenne. & heom tweonede be hwam he hyt sægde. 

An þare leorning-cnihta lenede on þas hælendes 
barme þane se hælend lufede. 

Simon petrus bicnode to þysen & cwæð to him. 
Hwæt is se þe he hit by sægð. 

Witodlice þa he hlenede ofer þas hælendes 
breosten he cwæð to him. Drihten hwæt is he. 

se hælend hym andswerede & cwæð. He is se þe 
ic raeche be-dyppedne hlaf. And þa þa he dypte 
þanne hlaf he sealde hine Iudase scariothe. 

& þa æfter þam bite sathanas eode on hyne. Ða 
cwæð se hælend to hym. do raþe þæt þu don 
wylt; 

nyste nan þare sittendre to hwam he þt saygde. 

Sume wendon for-þan iudas hafde scrin þæt se 
hælend hit cwæðe be hym. bege þa þing þe us 
þarf syo to þam freols-daige odðet þt he 
sealde sum þing þearfenden mannen. 

Ða he nam þane bite. he eode ut þær-rihte. hit 
wæs niht. 

þa he ut eode. & se hælend cw. nu ys mannes sunu 
ge-swuteled. & god is ge-swuteled on him. 

Gif god is ge-swuteleð on him & god ge-swutelað 
hine on him selfon. 

La bearn nu gyt ic eom ge-hwæde tid mid eow. ge 
me secheð. & swa ic þam iudeam sægde. ge ne 
magen faren þider þe ic fare. Ænd nu ic eow 
segge. 

ic eow selle nywe be-bod. þæt ge lufian eow 
be-tweonan. swa ic eow lufode. 

Be þam eow ge-cnaweð ealle men. þæt ge synde 
mine leorning-cnihtas. gyf ge hæbbað lufe eow 
be-tweonan. 

Simon petrus cwæð to him. drihten hwider gæst 
þu. Se hælend him andswerede & cwæð. ne miht 
þu me felgan þider ic nu fare. þu færst æft 
æfter me. 

Petrus cwæð to hym. hwi ne mæg ic þe nu 
felgian; ic sylle min lyf for þe. 

Se hælend hym andswerede & cwæð. þin lyf þu 
sylst for me. Soð ic þe segge. ne cræwð se 
coc. ær þu wiðsecst me þreowa. 

& he cwæð to hys leorning-cnihtan. Ne syo eower 
heorte ge-drefeð. ge ge-lefað on god. & 
ge-lefeð on me. 

On mines fader huse synde manega earding-stowe. Ne 
sægde ic eow. hit ys litles wane þæt ic fare. & 
wille eow eardung-stowe gerewian. 

& gyf ic fare. & eow ea[r]dung-stowe ge-gearwige; 
eft ic cume. & neme eow to me selfen. þæt ge 
seon hwær ic eom. 

& ge witon hwider ic fare. & ge cunnan þanne 
weig. 

Tomas cwæð to him. Hlaford we nyten hwider þu 
færst. & hu muge we þanne wei cunnan; 

Se halend cwæð to him. Ic eom weig. & 
soðfaestnysse. & lyf. Ne cymð nan to þam fæder 
buton þurh me. 

Gyf ge cuþan me. witoðlice ge cuðen minne 
fader. & henen forð ge hine gecnaweð. & ge hine 
sæwen. 

Philippus cw to him. Drihtan atew us þane fæder. 
& we hæbbeð ge-noh. 

Se hælend cwæð to him. Philippus swa lange tid 
ic wæs mid eow & ge ne cneowan me. Se þe me 
ge-sihð; ge-sihð minne fæder. Hu-mæte cwæðst 
þu. atew us þinne fæder. 

ne ge-lefst þu þæt ic eom on fæder. & fader is 
on me; þa word þe ic to eow spræke; ne sprece 
ic hy of me sylfe. Se fader þe wuneð on me; he 
wercð þa werc. 

Ne ge-lefe ge þæt ic eom on fæder. & fæder is 
on me. ge-lefð for þam weorcan. 

Soð ic eow segge. se þe ge-lyfð on me. he 
wercð þa weorcð (sic) þe ic werce. & he wercð 
maran þanne þa synd. for-þam þe ic fære to 
þam fæder. 

& ic do swa hwæt swa ge byddað on minen namen. 
þæt se fader syo ge-wuldrod on þam sunu. 

Gif ge hwæt me biddað on minan naman þt ic do. 

Gyf ge me lufiað; healdod min be-bode 

& ic bidde fæder. & he sylð eow oðerne frefiend 
þæt beo æfre mid eow. 

Soðfæstnysse gast þe þes middeneard ne maig 
under-fon. He ne can hine for-þan þe he ne 
gesihð hine. Ge hine cunnen for-þan þe he 
wuneð mid eow. & beoð on eow. 

Ne læte ic eow stepchild. ic cume to eow. 

Nu gyt is an litel fyrst. & midden-eard me ne 
ge-sihð. Ge me seoð. forþam ic libbe. & ge 
libbað. 

On þam daige ge ge-cnaweð þæt ic eom on minen 
fæder & ge synd on me & ic on eow. 

Se þe hafð mine be-bode & hylst þa. he ys þe 
me lufað. Min fæder lufed þane þe me lufað. & 
ic lufige hyne & ge-swutelige him me selfe. 

Iudas cwæð to hym. næs na se scarioth. Drihtan 
hwæt is ge-worðan þæt þu wilt þe selfne 
ge-swutelian us. & ná midden-earde. 

Se halend andswerede. & cwæð to him. Gyf hwa me 
lufad. he healt mine spraece. & min fæder lufað 
hine. & we cumeð to hym. & we weorceð 
earding-stowe mid him. 

Se þe me ne lufað. ne healt mine spræce. & nis 
hit min spræce þæt ge ge-hyrdon. ac þas fæder 
þe me sende. 

Þas þing ic eow sægde þa ich mid eow wunede. 

Se halge frofre gast þe se fæder sent on minan 
naman eow lærð ealle þing. & he lærð eow 
ealle þa þing. þe ic eow segge. 

Ic læfe eow sibbe. ic sylle eow mine sibbe. Ne 
sylle ic eow sibbe swa middan-earð sylð. Ne seo 
eower heorte ge-drefed. ne ne fortige ge. 

Ge ge-hyrdan þæt ic eow sægde. ic ga. & ic cume 
to eow. Witodlice gif ge me lufedon ge 
ge-blissedon. for-þan þe ic fare to þam fæder. 
for-þan se fæder is mare þanne ic. 

Ænd ich eow sægde. ær-þam þe hit wurðe. 
þæt ge ge-lyfon þanne hit ge-worðan byð. 

Ne spræce ic nu ma fela wið eow. Ðises 
middan-eardes ealdor cymð & he næfð nan þing 
on me. 

Ac þæt se midden-eard on-cnawe þæt ic lufie 
þanne fæder. & ic do swa se fæder me be-bead. 
Arisað uten gan heonon. 

Ic eom soð wingearð. & min fæder ys eordtilia. 

he deð ælc twig aweig on me. þe blæde ne 
byrð. & he fermað ælc þare þe blæde berð. 
þæt hyt bere blæde. þe swiðor. 

Nu ge synd clæne for þare spræce þe ic to eow 
spræc. 

wuniað on me & ic on eow. Swa swa twig ne mæg 
blede beran hyt self buton hyt wunige on 
wingearde. swa ge ne magen eac buton ge wunigan on 
me. 

Ic eom wingeard & ge synd twigan. Se þe wunað on 
me. & ic on him; se berð mycele blæde. for-þan 
ge ne magon nan þing don buton me. 

Gyf hwa ne wunað on me. he byeð ge-worpen ut swa 
twig. & for-druwað. & he ge-gaderiað þa. & doð 
on fer & hyo for-bernað. 

Gyf ge wuniað on me. & mine word wuniað on eow. 
biddað swa hwæt swa ge willed. & hyt beod eower. 

On þam ys min fæder ge-swutelod. þæt ge beran 
mychele blæde. & beon mine leorning-cnihtas. 

& ic lufede eow swa fader lufede me. wunieð on 
mine lufe. 

Gyf ge mine be-bode ge-healdeð. ge wuniað on 
minre lufe. Swa ic ge-heold mines fæder beboda. & 
ic wuniga on his lufa. 

Þas þing ic eow sægde. þæt min ge-fea is on 
eow. & eower ge-fea syo ge-fyllæd. 

Ðys is min bebod þæt ge lufigan eow gemenlice. 
swa ic eow lufede. 

Nafeð nan man mare lufe þanne þeos is þæt hwa 
sylle hys lyf for hys freondan. 

Ge synd mine freond gyf ge doð þas þing þe ic 
eow be-beode. 

Ne telle ic eow to þeowan. for-þan se þeowa nat 
hwæt se hlaford deð. Ic tealde eow to freonden 
for-þan ic kydde eow ealle þa þing þe ic 
ge-hyrde æt minen fæder. 

Ne ge-chure ge me ac ic ge-cheas eow. & ic 
ge-sette eow þæt ge blæden bæren & eowra 
blæda ge-læsten. þæt se fæder sylle eow swa 
hwæt swa ge biddað on minan naman. 

Ðas þing ic eow beode; þæt ge lufion eow 
ge-mænlice. 

Gyf midden-eard eow hateð witað þæt he hatede 
me ær eow. 

Gyf ge on midden-eardan wæren. middan-eard lufede 
þæt hys wæs. For-þan þe ge ne synd of 
middan-earde. ac ic eow ge-cheas of middan-earde. 
for-þi middan-eard eow hateð. 

Ge-muniað mine spræce þe ic eow sægde. nis þe 
þeowa mare þanne hys hlaford. Gyf hy me hehton. 
hye willað hehton eowre. Gyf hyo mine spræce 
heoldan. hyo healdeð eac eowre. 

Ac ealle þas þing hyo doð eow for minan namen. 
for hyo ne cunnan þanne þe sende me. 

Gyf ic ne come & to heom ne spræce. nafden hyo 
nane synne. Nu hy nabbeð nane lade be heora 
synna. 

Se þe me hateð. hateð minne fader. 

Gyf ic nane weorc ne worhte on hym þe nan oþer 
ne wrohte. næfdan hyo nane synne. Nu hyo 
ge-sæwon & hyo hateden me & minne fæder. 

Ac þæt syo spræce syo ge-fyllad (sic) þe on 
heora lage ys awritan þæt hyo hatedan me buton 
ge-werhtan. 

Ðonne se frefriend cymð þe ic eow sende fram 
fæder soðfæstnisse gast þe cymð fram fæder. 
he kyð ge-witnysse be me. 

& ge cyðad witnesse for-þam ge wæren fram 
frumen mid me. 

þas þing ic eow sægde þæt ge ne swikien. 

hyo doð eow ut of ge-samnengen. Ac syo tid kymð 
þæt ælc þe eow of-slechð. wenð þæt he 
þegnige gode. 

& þas þing hyo doð for-þan þe hyo ne cuþen 
minne fader ne me. 

Ac þas þing ic eow sægde þæt ge ge-munion 
þanne heora tid kymð. þæt ic hyt eow sægde. 
Ne sægde ic eow þas þing æt fruman. for-þan 
þe ich wæs mid eow. 

Nu ic fare to þam þe me sende. & eower nan ne 
acseð me hwider ic fare. 

Ac for-þam þe ic spræc þas þing to eow. 
un-rotnysse ge-fylde eowre heorte. 

ac ic segge sodfæstnysse. Eow fremed þæt ic 
fare. Gyf ic ne fare ne kymð se frofriende to 
eow. Witoðlice gyf ic fare. ich hine sende to 
eow. 

& þonne he cymð he þirð (sic) þissne 
middan-eard. be synne. & be rihtwysnesse. & be 
dome. 

Be synne; for-þam hyo ne ge-lyfden on me. 

Be rihtwysnesse; for-þam ic fare to þam fæder. 
& ge me ne ge-seoð. 

Be dome; for-þam þises middan-eardes ealdor ys 
ge-demed. 

Gyt ic habbe eow fele to seggene. Ac ge hyt ne 
magen nu acumen. 

Þanne þare soðfæstnysse gast kymð. he lærð 
eow ealle sodfæstnysse. Ne sprecð he of hym 
sylfan. Ac he spræcð þa þing þe he ge-hyrð. 
ænd kyð eow þa þing þe toweard synd. 

he me ge-swuteloð. for-þam he nemð of minum & 
kyð eow. 

ealle þa þing þe min fæder hæfð synd mine. 
for-þi ic cwæð. þæt he nymð of minum & keð 
eow. 

Nu embe an lytel ge me ne ge-seoð. & eft embe 
litel ge me ge-seoð. for-þam þe ich fare to 
þam fæder. 

Ða cwæðen hys leorning-cnihtas heom be-tweonan. 
Hwæt is þæt he us segð. ymbe litel & ge me ne 
ge-seoð. & eft embe litel & ge me ge-seoð. & ic 
fare to þam fæder. 

hyo cwæð witoðlice hwæt is þæt he cwæð. 
Embe lytel; we niten hwæt he sprecð. 

Se hælend wiste þæt hyo wolden hine acsion. & 
he cwæð to heom. be þam ge smeageð be-tweonan 
eow. for-þam ic sægde. ymbe lytel ge me ne 
ge-seoð. & eft embe lytel ge me ge-seoð. 

Soð ic eow segge þæt ge heofað & wepað. 
Middan-eard ge-blissað. & ge beod un-rote. ac 
eower unrotnysse byð ge-went to ge-fean. 

Þanne wif kenned. hyo hæfð unrotnysse. for-þan 
þe hire tid com. Þanne hye kend cnapen. ne 
ge-man hye þare hefinysse for ge-fean. for-þan 
man beoð á-kenned on middan-eard. 

& witodlice ge hæbbeð nu unrotnysse. Eft ic eow 
ge-syo. & eower heorte ge-blissað. & nan man ne 
nymð eowerne ge-fean fram eow. 

& on þan dayge ne byddað me nanes þinges. Soð 
ic eow segge gyf ge hwæt biddað mine fæder on 
minan naman he hyt sylð eow. 

oð þis ne bæde ge nan þing on minan naman. 
Biddað & ge under-foð þæt eower ge-fea syo 
ful. 

Ðas þing ic eow saigde on bispellan. Syo tid 
cymð þanne ic eow ne spræce on bispellan. ac ic 
keðe eow openlice; be minan fader. 

On þam daige ge biddað on minan namen & ic eow 
ne segge for-þam ic bidde mine fæder be eow. 

Witodlice se fæder eow lufeð. forþam þe ge 
lufedon me. & gelyfdon; þæt ic com of gode. 

Ic for fram þam fæder. & com on middan-eard. Eft 
ic forlæte midden-eard. & fare wel sone to þam 
fæder. 

Hys leorningcnihtas cwæðen to hym. Nu þu 
sprecst openlice. & ne segst nan by-spell. 

Nu we witen þæt þu wast ealle þing. & þe nis 
nan þærf þæt anig þe axie. On þisen we 
ge-lefað; þæt þu come of gode. 

Se hælend heom andswerede. & cwæð. Nu ge 
ge-lyfeð. 

nu com mi tyd. & cymð þæt ge to-færen. 
æghwilc to hys agenen. & for-læten me ane. & ic 
ne eom ane for-þam fæder ys mid me. 

Þas þing ic eow sægde. þæt ge habben sibbe on 
me. Ge hæbbað hefige berdene on middan-earde. ac 
ge-twuwiað (sic). ich ofer-swiððen (sic) 
midden-eard. 

Þas þing se hælend spræc & a-hof up hys eagen 
to heofene æend cwæð. Fader tid ys cuman 
ge-swutele þine sunu þæt þin sune ge-swutelige 
þe. 

& swa þu hym sealdest anweald. ælches mannes 
þæt he sylle eche lyf. ealle þan þe þu hym 
sealdest. 

Ðis ys soðliche eche lyf þæt hyo on-cnawen. 
þæt þu ert an soð god. & se þe þu sendest 
hælend crist. 

Ic þe ge-swutelode ofer eorðan. Ic ge-endede 
þæt weorc þe þu me sealdest to donne. 

Ænd nu þu fæder ge-brohte me mid þe sylfen. 
þare brihtnysse þe ic hæfde mid þe ær þan 
þe midden-eard wære. 

Ic ge-swutelode þinne naman þam mannan þe þu 
me sealdest of middan-earde. Hyo wæran þine. & 
þu hyo sealdest me. & hyo ge-heoldan þine 
spræce. 

Nu hyo ge-cneowen þæt ealle þa þing þe þu me 
sealdest synd of þe. 

for-þam ic sealde heom þa word þe þu sealdest 
me; & hy underfengen. & on-cneowan soðlice þæt 
ic eom of þe. & hye ge-lefdon þæt þu me 
sentest. 

Ic bidde for hyo ne bidde ic for middan-earde. ac 
for þa þe þu me sealdest for-þan hyo synde 
þine. 

& ealle þine synde mine. Mine synde þine. & ic 
eom ge-swutelod on heom. 

& nu ic ne eom on middan-eard. & hye synd on 
middan-earde & ich cume to þe. On þare tide se 
hælend be-heold hys leorning-cnihtes. & cwæð. 
Halig fæder heald on þinen naman. þæt þu me 
sealdest. þæt hyo syn an; swa wit synde. 

Þa ic wæs mid heom ic heold hyo on þinan namen. 
ic heold þa þe þu me sealdest. & ne for-warð 
here nan buton for-spillednysse bearn. þæt þæt 
halige writ syo ge-fylled. 

Nu ic cume to þe & þas þing ic spræce on 
midden-earde. þæt hyo habben mine fean. 
ge-fellende (sic) on heom sylfan. 

Ic sealde heom þine spræce. & middan-eard hyo 
hafð on hatienge for-þan hyo ne synde of 
middan-earde. swa eac ic nem of middan-earde. 

Ne bidde ic þæt þu hyo neme of middan-earde. ac 
þæt þu hyo healde of yfele. 

Ne synde hyo of middan-earde swa ic ne eom of 
middan-earde. 

Ge-halege hyo on soðfæstnysse. þin spræce is 
sodfestnysse. 

Swa þu me sentest on middan-earde. Ic sende hyo 
on middan-eard. 

& for hyo ic halegie me sylfne. þæt hye eac syen 
ge-halegede on sodfæstnysse. 

Witodlice ne ge-bidde ic for hyo ane. ac eac for 
þa þe gyt sculon ge-lefan þurh heore word on 
me. 

Þæt ealle syn an. swa þu fæder ert on me. & ic 
eom on þe. þæt hyo syn eac an on unc. þæt 
midden-eard ge-lefe þæt þu me sendest. 

Ænd ic sealde heom þa brihtnysse þe þu me 
sealdest þæt hy sien an; swa wit synd an. 

Ich eom on heom. & þu ert on me. þæt hye syen 
endod on an. þæt midden-eard on-cnawe þæt þu 
me sændest. & lufedest hye swa þu me lufedest. 

Fader ic wille þæt þa þe þu me sealdest syen 
mid me þær ich eom. þæt hye ge-syen mine 
brihtnysse þe þu me sealdest. for-þan þu 
lufedest me; ær midden-eard ge-set wære. 

La rihtwise fæder middan-eard þe ne ge-cneow. 
witodlice ich þe ge-cneow & hyo on-cneowen þæt 
þu me sendest. 

& ich heom kydde þinne nama. & gyt wille kyþan. 
þæt syo lufe þe þu me lufedest syo on heom; 
ænd ich eom on heom. 

Ða se hælend þas þing cwæð; þa eode he ofer 
þa burnan cedron. þær wæs an wirtun. In-to 
þam he eode. & hys leorning-cnihtas mid hym. 

Witodlice Iudas þe hine be-leawde wiste þa 
stowe. for-þam þe se hælend ofte rædlice com 
þider mid hys leorning-cnihtan. 

þa underfeng Iudas þt folc & þa þegnas æt 
þam biscoppen & æt þan farisean. & comen þider 
mid heora leoht-faten. & mid heora blesen. & mid 
wæpnem. 

Witodlice se hælend wiste ealle þa þing þe him 
toward wæren. He eode þa forð & cwæð to heom. 
hwane seche ge. 

Hye andsweredem (sic) hym & cwæðen; þane 
nazareiscan hælend. Se hælend cwæð ich hyt 
eom. Soðlice Iudas þe hine be-læwde stod mid 
heom. 

Þa he openliche saigde. ich hyt eom; þa eoden 
hye under-bæch & feollan on þa eorðan. 

Æft he hye axode hwane seche ge. hyo cwæðen. 
þane nazareisce hælend. 

Se hælend heom andswerede; ich saigde eow þæt 
ich hyt eom. Gyf ge witodliche me sechað. læteð 
þas faren. 

þæt syo spræce wære ge-felled þe he cwæð. 
þæt ich nanne þare ne for-spille þe þu me 
sealdest. 

Witodliche symon petrus ateoh hys swurd & sloh 
þas biscopes þeowan. & acharf hym of þæt 
swiðere eare. Ðas þeowes name wæs malcus. 

þa cwæð se hælend to petre. Do þin sweord on 
scæðe. þanne calc þe min fæder me sealde ne 
drinke ich hine. 

Ðæt folc. & se ealdor & þare iudea þeignas. 
namen þanne hælend & bunden hine. 

& lædden hine ærest to annan se wæs caiphas 
sweor. & se caiphas wæs þas geares biscop. 

Witodlice caiphas dihte þam iudeam & cwæð þæt 
hyt wære betere þæt an man swulte for folc. 

Symon petrus felgede þam hælende. & se oðer 
leorning-cniht. Se oþer leorning-cniht wæs þam 
biscope cuð. ænd he eode in mid þam hælende on 
þas biscopes wirtun. 

Petrus stod æt þare dure þær-ute. Ða eode se 
leorning-cniht ut. þe wæs þas biscopes cuðe. & 
cwæð to þare dure-þinene. & lædde petere in. 

Ða cwæð sye dure-þinan. to petere. cwæðst 
þu. ert þu of þises leorning-cnihtan. Ða 
cwæð he nich ne eom ich. 

Ða þeowas & þa þeignas stodan æt þam gledan 
& wermdan hye. for-þan hit wæs cheald. Witodlice 
petrus stod mid heom & wermde hine. 

Se biscop axode þam hælende embe hys 
leorning-cnihtas ænd embe his lare. 

Ða andswerede se hælend ænd cwæð. Ich spreke 
openlice to middan-earde. & ic lære symble on 
ge-somnunge & on temple þær ealle Iudeas 
to-gædere comen. & ich ne spræc nan þing 
digelice. 

Hwy axost þu me. axoe. þa þe ge-heordan hwæt 
ich to heom spræce. hyo witon þa þing þe ich 
heom sægde. 

Ða he þis cwæð. þa sloh an þare þeigna þe 
þær stoden þane hælend mid his hand & cwæð. 
Ændswerest þu swa þam biscoppe. 

Se hælend andswerede hym and cwæð. Gyf ich 
efele spræke; kyð ge-witnysse be yfele. Gyf ich 
wel spreke; hwi best (sic) þu me. 

Ða sente annas hine to þam biscoppe ge-bunden. 

& symon peter stod ænd wermde hyne. Ða cwæðen 
hyo to hym. cwyðst þu. eart þu of hys 
leorning-cnihton. he wið-soc & cwæð. ich ne 
eom. 

Þa cwæð an þæs biscopes þeowena. hys cuða 
þas eare sloh peter of. Hu ne seah ic þe on þam 
wirtune mid hym. 

Peter þa eft widsoc. & sona se coc creow. 

Ða lædden hyo þanne hælend to chaifan on þæt 
dom-ern. Hyt wæs þa morgan. ænd hyo selfe ne 
eoden in-to þam dom-erne. þæt hyo næren 
be-smitene. ac þæt hyo æten heora eastran. 

Ða eode pilatus ut to heom. and cwæð. hwilce 
worhte bringe ge on-gean þisne man. 

Hyo andswereden & cwæðen to hym. Gif he nære 
yfel-dæde; ne sealde we hine þe. 

Ða cwæð pilatus to heom. Nimed hine. & demeð 
hine. be eowre lage. Ða cwæðen þa Iudeas to 
hym. us nys alyfed þæt we anigene man of-slean. 

þæt þas hælendes spræche wære ge-fylled. þe 
he cwæð þa he ge-swutelede hwilcen deaðe he 
swulte. 

Ða eode pilatus eft in-to þam domerne ænd 
clypede þanne hælend to hym; & cwæð to hym. 
Ert þu iudea kyning; 

Ða andswerede se hælend hym and cwæð. Cwydst 
þu þis of þe sylfan. hwæðer þe hyt þe oðre 
sægden. 

Pilate hym andswerede. & cwæð. Cwiðst þu eom 
ich iudeisc. þin þeod & þine biscoppes þe 
sealden me. hwæt dydest þu; 

Ða cwæð se hælend. min riche nis of þissen 
middan-earde. Gyf min riche wære of þissen 
midden-earde. witodlice mine þeignas fuhton þæt 
ich nære ge-seald þam iudean. Nis min riche of 
þissen middan-earde. 

Þa cwæð pilatus to hym. Ert þu witodlice 
kining; Se hælend hym andswerede and cwæð. Ðu 
hyt saigst þæt ich eom kining. On þam ich em 
ge-boren. & to þam ich com on middan-eard. þæt 
ich kyðe soðfæstnysse. Ælch þare þe is on 
soðfæstnysse ge-herð mine stefne. 

Þa cwæð pilatus to hym. Hwæt ys 
soðfæstnysse; And þa he þis cwæð; þa eode 
he eft ut to þam iudean & cwæð to heom. Ne 
funde ich nenne gelt on þison men. 

Hit ys eower ge-wune. þæt ich for-gefe eow enne 
mann on eastren. wille ge þæt ich eow for-gyfe 
nu iudea kyning. 

Hye cleopeden ealle; & cwæðen. naht þisne. ac 
barraban. witodliche barrabas wæs þeof. 

Ða nam pilatus þanne hælend and swang hine. 

& þa þeignas wunden þernenne kene-helm & 
asetten hine on hys heafod. and screddan hine mid 
purperan reafe. 

and hyo coman to hym & cwæðen. Hal byo þu iudea 
kyning. & hyo plætton hine mid hyre handan. 

Ða eode pilatus eft ut; and cwæð. Nu ich hine 
læde hyder ut to eow. þæt ge on-gytan þæt ich 
ne finde nænne gelt on hym. 

Þa eode se hælend ut. & bær þernenne kenehelm. 
& purpre reaf. & sægde heom. Her ys man. 

Witodlice þa þa biscoppes & þa þeignes hine 
ge-seagen; þa cleopedan hyo and cwæðen. Hoh 
hine hog hine. Ða cwæð pilatus to heom. Nime ge 
hine and hoð. ic ne finde nenne gelt on hym. 

Ða iudeas hym andswereden. & cwæðen. We habbed 
lage. and be ure lage he scel swelten. for-þan 
þe he cweð. þæt he wære godes sune. 

Ða pilatus ge-hyrde þas spræce. þa on-dredde 
he him; þas þe swiðre. 

& eode eft in-to þam domerne & cwæð to þam 
haelende. Hwanen ert þu; Witodlice se hælend ne 
sealde nane andswere. 

Ða cwæð pilatus to hym. Hwi ne spræcst þu 
wið me. Nast þu þæt ich hæbbe myhte þe to 
honne. & ich hæbbe mihte þe to for-lætenne. 

Se hælend hym andswerede. Nafdest þu nane mihte 
on-geanes me bute hit wære þe ufan ge-seald. 
for-þan se hæfð mare sinne se þe me þe 
sealde. 

Ænd seððe sohte pilatus hu he hine for-læte. 
Ða iudeas clypedon & cwæðen. Gyf þu hine 
for-lætst; ne ert þu þas caiseres freond. Ælc 
þare þe hine to kininge deð ys þas caiseres 
wiðersace. 

Þa pilatus þas spræce ge-hyrde; þa lædde he 
ut þonne hælend. & sæt æt-foran þam 
dom-setle. on þare stowe þe ys ge-nemned 
licostratos þæt is on hebreisc gabatha. 

Hit wæs þa eastre gear-cung daig. & hit wæs þa 
sixte tid. Ða cwæð he to þam iudean. Her is 
eower kining. 

Hyo cleopeden ealle & cwæðen; nym hine nym hine; 
& hoh. Þa cwæð pilatus. scel ich hon eowerne 
kyning; Hym andswereden þa biscoppes & cwæðen. 
Nebbe we nenne kining buton caisere. 

Ða sealde he hine heom to a-honne. Ða namen hyo 
þanne hælend. & tugen hine ut. 

& bæren hys rode mid hym on þa stowe þe ys 
ge-nemned heafodpanen stow & on hebreisc golgotha. 

þær hye hine á-hengen. & twegen oðre mid hym 
on twam healfe. & þanne hælend on middan. 

Witodlice-pilatus. wrat ofer-ge-writ. & sette ofer 
hys rode. Þær wæs on ge-writen. þis is se 
nazarenisca hælend iudea kyng. 

Manege þare iudea rætten þis ge-writ. for-þam 
þe þeo stow waes ge-hende þare chestre þær se 
hælend wæs a-hangen. Hyt wæs awriten hebreiscen 
stafen. & greciscon. ænd læden stafen. 

Ða cwæðen þa biscoppes to pilate. Ne writ þu 
iudea kyng. ac þæt he sægde ich ém iudea 
kyning. 

Ða cwæð pilatus; ich wrat þæt ich wrat. 

Þa þa cempen hine a-hengen hye námæn his reaf 
& worhtan feower dæles ælche kempe ænne dæl. & 
tunekan. Sye tuneka wæs un-á-siwed. & wæs al 
awefen. 

Ða cwæðen hye heom be-tweonan; ne slite we hyo. 
ac uten hleoten. hwilces eowres hye syo. þæt 
þæt halige ge-writ. sye ge-felleð. Þe þus 
cwæð. hyo to-dældon eom mine reaf. & ofer mine 
reaf hye wurpen hlote. Witodlice þus didan þa 
cempan. 

Ða stoden wið þa rode. þas hælendas moder. & 
his moder swuster maria cleophe & marie magdalene. 

Þa se hælend ge-seah his moder. & þane 
leorning-cniht standende þe he lufede. þa cwæð 
he to his moder. Wif her is þin sune. 

Eft he cwæð to þam leorning-cnihte. her is þin 
moder. Ænd of þare tid; se leorning-cniht hye 
nam to hym. 

Æfter þison þa se hælend wiste þæt ealle 
þing wæren ge-endode. þæt þæt halige writ 
wære ge-fylled. þa cwæð he me þyrst. 

Ða stod an fet full aisiles. hye be-wunden ane 
spunge mid ysope & syo wæs ful aisiles & setten 
to his muðe. 

þa se hælend ge-feng þas aisiles þa cwæð he. 
hyt ys ge-endeð. & he a-helte his heafod. & a-gef 
his gast. 

Þa iudeas bæden pilate þæt man for-braca heora 
scanken & læten hy niðer. forþan þe hyt wæs 
gearcing-daig. þæt þa lichaman ne wunedon on 
rode on reste-daige. se daig wæs mære 
reste-daig. 

Ða coman þa kempan & bræken ærest þas scanken 
þe mid him a-hangen wæren. 

Ða hye to þam hælende comen & ge-seagen þæt 
he dead wæs; ne brecan hye na his scanken. 

Ac an þare kempena ge-openede his side mid spere. 
& rædliche þær fleow ut blod & wæter. 

& se þe hit ge-seah; cydde witnesse. & hys 
ge-witnisse ys soð. & he wat þæt he soð 
sægde. & þæt ge ge-lefen. 

Ðas þing wæren ge-worðan þæt þæt gewrit 
wære ge-fylled. ne for-breke ge nan ban on hym. 

hyo ge-sæwen on hwane hyo on-fæstneden. 

Witodlice Ioseph of arimathia bæd pilaten þæt 
he moste nyman þas hælendes lichaman. for-þan 
þe he wæs þas hælendes leorningcniht. þis he 
dyde dearnunge; for þare iudea eige. & pilatus 
hym lefde. Ða com he & nam þas hælendes 
lichaman. 

& nichodemus com þider. se þe ærest com to þam 
hælende on niht. & brohte wyrt-gemang & a-loen 
swylche hund-twentig boxa. 

hyo naman þas hælendas lichaman. & be-wunden 
hine mid linene claðe mid wyrt-ge-mangun swa 
iudea þæw is. to be-berigenne. 

Witodlice þær wæs wurtun on þare stowe þær 
se hælend a-hangen wæs. & on þan wertune wæs 
nywe beregen on þare þa gyt; nan man næs 
a-leigð. 

Soðlice þær hyo legdon þonne hælend. for 
þare iudea gearcunge wæs wið þam byrgenne. 

Wytodliche on anan reste-dayge sye magdalenisce 
Marie com on morgen ær hyt leoht wære to þare 
berigenne. & hyo ge-seah þæt se stan wæs áweig 
anumen fram þare beregenne. 

Ða arn hye & com to symone petre. & to þam oðre 
leorning-cnihton. þe se hælend lufede. Ænd hye 
cwæd to heom. hyo namen drihten of berigenne. & 
we nyton hwær hye hine leigdon. 

Petrus eode ut. & se oðer leorning-cniht. & com 
in-to þare berigenne. 

Witodlice hye twegen urnen æt-gadere. & se oðer 
leorning-cniht for-arn petre fore; & com raðer to 
þare berigenne. 

And þa he niðer-abehg he seah þa linwæde 
liggen. & ne eode þeah in. 

Witodliche simon petrus com æfter hym and eode 
in-to þare beregenne. & he ge-seah linwæd 
liggen. 

& þæt swat-lin þe wæs up-on his heafde. ne ley 
hyt na mid þam linwædon ac on-sundron fram þam 
oðren ge-fealden on are stowe. 

Þa eode eac in se leorningcniht þe ærest com to 
þare berienne & ge-seah & ge-lefde. 

Witodlice þa geot hye ne cuþan haly ge-writ 
þæt hyt berede þæt he scolde fram deaþe 
arisan. 

þa foran eft þa leorningcnihtes to þam oðrum. 

Wytoðliche Maria stod þær-ute æt þare 
berienne ænd weop. Ænd þa hye wiop; hye abeag 
niðer & be-seah innan þa berienne 

& ge-seah twegen ængles sittan mid hwiton reafe. 
enne æt þam heafde. & oðerne æt þam fotum. 
þær þas hælendes lich aleyd wæs. 

Hye cwæðen to hire wif hwi wepst þu. Ða cwæð 
hye to heom. for-þan hye namen minne drihtan. & 
ich nat hwær hye hine leyden. 

Ða hye þas þing saydon þa bewente hye hi 
on-bæc & ge-seah hwær se hælend stod. and hye 
neste þæt hyt se hælend wæs. 

Þa cwæð se hælend to hire. Wif hwi wepst þu. 
hwane secst þu. Hyo wende þæt hyt se wyrt-ward 
wære; & cwæð to hym. Leof gyef þu hine name. 
sege me hwær þu hine leydest. & ich hine nime. 

Þa cwæð se hælend to hire. Maria. Hye be-wente 
hyo. & cwæð to hym. Raboni. þæt is ge-cweðen 
lareow. 

Ða cwæð se hælend to hire ne æt-rín þu 
mín. nu geat ich ne ástah to mine fæder. Gang 
to mine broðren & sege heom. Ich astige to minen 
fæder. & to eower fæder. & to minan gode; & to 
eower gode. 

Ða com sye magdalenisce Maria. & kydde þam 
leorning-cnihtan. & cwæð. Ich ge-seah drihtan. & 
þas þing he me sayde. 

Þa wæs æfen. on an þare reste-daye. & þa 
duren wæren be-lokene þær þa leorning-cnihtes 
wæren ge-gaderede. for þare iudean eyge. Se 
hælend com & stod to-middes heora. & cwæð to 
heom. Sye sibbe mid eow. 

& þa he þt cwæð; he ateowede heom hys handen. 
& hys sydan. Þa leorning-cnihtes wæren bliðe; 
þa hye hafden drihten ge-sogen. 

He cwæð eft to heom. sye sibbe mid eow. swa swa 
se fader me sente; ich sende eow. 

Þa he þt cwæð; þa bleow he on hyo. & cwæð 
to heom. under-foð halgne gast. 

þara synna þe ge for-gyfeð. hye beoð heom 
for-gefena. & þare þe ge healdeð hyo beoð 
ge-healdenne. 

Wytodliche thomas an of þam twelfen þe ys 
ge-cweðen didimus. þt is ge-licust on ure 
þeoðe. he næs mid heom þa se hælend com. 

Þa cwæðen þa oðre leorning-cnihtes to hym. we 
seagen drihten. Þa cwæð he to heom. Ne ge-lefe 
ich. bute ich ge-syo þare nægle fæstnunge on 
hys handan. & ich do minne finger on þare 
naygelene stede. & ic do mine hand in-to his 
siden. 

Ænd eft þa efter ehte dagen hys leorning-cnihtes 
wæren inne. & thomas mid heom. Se hælend com 
be-lokenum durum. & stod to-middes heom. & cwæð. 
sye eow sibbe. 

Syððen he sayde to thomase. Do þine finger 
hyder. & ge-seoh mine handæ. & nim þine hand & 
do on mine siden. & ne beo þu un-ge-leafful. ac 
ge-leafful. 

Thomas andswerede & cwæð to him. Þu ert min 
god. þu ert min drihten. 

Se hælend cwæð to hym. þu ge-lyfdest for-þan 
þu me ge-seage. Þa sænden eadige. þe ne seagen 
& ge-lyfdon. 

Witodlice manege oðre tacne se hælend worhte on 
hys leorning-cnihta ge-sihðe. þe ne sendden on 
þissere bocc awritan. 

Witoðliche þas þing synden awritan þt ge 
ge-lyfen. þt se hælend is crist godes sunu. & 
þæt ge hæbbeð eche lyf; þanne ge lyfað on 
hys naman. 

Eft æfter þan se hælend hine swutolode þus æt 
þare tiberiadissan sæ. 

Simon petrus & thomas þe ys ge-cwæðen 
ge-licust. wæren æt-gædere. & nathanael se wæs 
of chana geliléé. & zebedeus sunu. & oðre twega 
þare leorning-cnihta. 

Ða cwæð simon petrus to heom ic wille gan on 
fissoð. Ða cwæðen hye to hym. & we willeð gan 
mið þe. & hye geoden ut & geoden on scip. & ne 
fengen nan þing on þare nihte. 

Witodlice on ærne morgen se hælend stod on þam 
strande. ne ge-cneowen þeh þa leorning-cnihtes 
þæt hit se hælend wæs. 

Ða cwæð se hælend to heom. Cnapen cweðe ge 
hæbbe ge sufel. Hye andswereden hym. & cwæðen 
næse. 

He cwæð to heom. leggeð þæt net on þam 
swiðeran healfe. þæs reowettes & ge ge-meteð. 
Hyo leten witodlice. & ne mihten hyt ateon for þa 
fisxe manige. 

Witodlice se leorning-cniht þe se hælend lufede; 
cwæð to petere. hyt ys drihten. Ða peter 
ge-hyrde þæt hyt drihten wæs; þa dyde he on; 
his tunica & be-gyrde hine. Witodlice he wæs ær 
nakod. & sceat inan þa sæ. 

Ða oþre leorningcnihtas reowen þærto; hye 
wæren un-feor fram lande. swylch hyt wære twa 
hund elnan. & tugen heora fisc-net. 

Þa hy on land eoden hyo seagen liggen gleden. & 
fix þær on fære & hlaf. 

Þa cwæð se hælend to heom. bringeð þa fixas 
þe ge nu ge-fengen. 

Symon petrus geode upp & teah hys nett to lande 
mid-culre fixa full. þær wes hund-teontig & 
þreo & fiftig. Ænd þa heora swa fela wæs; næs 
þæt nyt to-broken. 

Þa cwæð se hælend to heom. gað hider & 
æteð. & nan þare þe þær sæt ne durste hine 
axien hwæt he wære. hye wisten þt hit wæs 
drihtan. 

& se hælend com & nam hlaf & eac fixc & sealde 
heom. 

On þissan wæs se hælend þreowa ge-swutoled hys 
leorning-cnihtan þa he aras of deaðe. 

Ða hye æten þa cwæð se hælend to symone 
petre. Symon Iohannis lufest þu me swuþra þanne 
þas. He cwæð to him. gea. drihten þu wast 
þæt ic þe lufie. He cwæð to him. heald mine 
lamb. 

He cwæð to him eft. Symon Iohannis lufast þu 
me; he cwæð to hym. gea drihtan þu wast þæt 
ich þe lufie. Ða cwæð he to him. heald mine 
lamb. 

He cwæð þridde siðe to him. Symon Iohannis 
lufest þu me. Ða wæs petrus sarig. for-þan þe 
he sægde þridde siðe to him lufest þu me. Ænd 
he cwæð. Drihten þu wast ealle þing; þu wast 
þæt ic þe lufie. Þa cwæð he to hym. heald 
mine scep. 

Soð ic segge þe. Þa þu gingre wære þu 
gertest þe. & eodest þær þu woldest. 
witodliche þonne þu ealdest þu strecst þine 
hande. & oþer þe gyrt. & læt þider þe þu 
nelt. 

Þæt he sayde witodliche & tacnede hwilche dede 
he wolde god swutelien. Ænd þa he þæt sayde 
þa cwæð he to hym felge me. 

Ða peter hine be-wente; þa ge-seah he þæt se 
leorning-cniht hym felgede. þe se hælend lufede. 
se þe hlenede on ge-beorscipes ofer hys breoste. 
& cwæð. Drihten hwæt ys se. þe þe be-leweð. 

Witodliche þa petrus þisne ge-seah. þa cwæð 
he to þam hælende. Drihten hwæt scel þes. 

Ða cwæð se hælend to hym; ich wille þt he 
wunige þus oððe ich cume. hwæt to þe; felge 
þu me. 

Witodliche þeos spræce com ut ge-onmang þam 
broðren þæt se leorning-cniht ne swelt. & ne 
cwæð se hælend to hym ne swelt he. ac þus ich 
wille þæt wunie oððe ich cume. hwæt to þe; 

Ðis is se leorning-cniht þe cyð ge-witnesse be 
þisen. & wrat þas þing. & we witen þæt his 
witnesse is soð. 

Witodlice oðre manega þing sendde þe se hælend 
worhte. gyf þa ealle [ge-writene e heom sylfe 
wæren. ac syo werld be-clyppen ne mihten þa 
writeres þe hit writen scolden on bokeN.] 

