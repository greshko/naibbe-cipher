Liber generationis Iesu Christi filii David filii 
Abraham. 

Abraham genuit Isaac, Isaac autem genuit Iacob, 
Iacob autem genuit Iudam et fratres eius, 

Iudas autem genuit Phares et Zara de Thamar, 
Phares autem genuit Esrom, Esrom autem genuit 
Aram, 

Aram autem genuit Aminadab, Aminadab autem genuit 
Naasson, Naasson autem genuit Salmon, 

Salmon autem genuit Booz de Rahab, Booz autem 
genuit Obed ex Ruth, Obed autem genuit Iesse, 

Iesse autem genuit David regem. David autem genuit 
Salomonem ex ea, quae fuit Uriae, 

Salomon autem genuit Roboam, Roboam autem genuit 
Abiam, Abia autem genuit Asa, 

Asa autem genuit Iosaphat, Iosaphat autem genuit 
Ioram, Ioram autem genuit Oziam, 

Ozias autem genuit Ioatham, Ioatham autem genuit 
Achaz, Achaz autem genuit Ezechiam, 

Ezechias autem genuit Manassen, Manasses autem 
genuit Amon, Amon autem genuit Iosiam, 

Iosias autem genuit Iechoniam et fratres eius in 
transmigratione Babylonis. 

Et post transmigrationem Babylonis Iechonias 
genuit Salathiel, Salathiel autem genuit 
Zorobabel, 

Zorobabel autem genuit Abiud, Abiud autem genuit 
Eliachim, Eliachim autem genuit Azor, 

Azor autem genuit Sadoc, Sadoc autem genuit Achim, 
Achim autem genuit Eliud, 

Eliud autem genuit Eleazar, Eleazar autem genuit 
Matthan, Matthan autem genuit Iacob, 

Iacob autem genuit Ioseph virum Mariae, de qua 
natus est Iesus, qui vocatur Christus. 

Omnes ergo generationes ab Abraham usque ad David 
generationes quattuordecim; et a David usque ad 
transmigrationem Babylonis generationes 
quattuordecim; et a transmigratione Babylonis 
usque ad Christum generationes quattuordecim. 

Iesu Christi autem generatio sic erat. Cum esset 
desponsata mater eius Maria Ioseph, antequam 
convenirent inventa est in utero habens de Spiritu 
Sancto. 

Ioseph autem vir eius, cum esset iustus et nollet 
eam traducere, voluit occulte dimittere eam. 

Haec autem eo cogitante, ecce angelus Domini in 
somnis apparuit ei dicens: " Ioseph fili David, 
noli timere accipere Mariam coniugem tuam. Quod 
enim in ea natum est, de Spiritu Sancto est; 

pariet autem filium, et vocabis nomen eius Iesum: 
ipse enim salvum faciet populum suum a peccatis 
eorum ". 

Hoc autem totum factum est, ut adimpleretur id, 
quod dictum est a Domino per prophetam dicentem: 

" Ecce, virgo in utero habebit et pariet filium, 
et vocabunt nomen eius Emmanuel ", quod est 
interpretatum Nobiscum Deus. 

Exsurgens autem Ioseph a somno fecit, sicut 
praecepit ei angelus Domini, et accepit coniugem 
suam; 

et non cognoscebat eam, donec peperit filium, et 
vocavit nomen eius Iesum. 

Cum autem natus esset Iesus in Bethlehem Iudaeae 
in diebus Herodis regis, ecce Magi ab oriente 
venerunt Hierosolymam 

dicentes: " Ubi est, qui natus est, rex Iudaeorum? 
Vidimus enim stellam eius in oriente et venimus 
adorare eum ". 

Audiens autem Herodes rex turbatus est et omnis 
Hierosolyma cum illo; 

et congregans omnes principes sacerdotum et 
scribas populi, sciscitabatur ab eis ubi Christus 
nasceretur. 

At illi dixerunt ei: " In Bethlehem Iudaeae. Sic 
enim scriptum est per prophetam: 

"Et tu, Bethlehem terra Iudae, nequaquam minima es 
in principibus Iudae; ex te enim exiet dux, qui 
reget populum meum Israel" ". 

Tunc Herodes, clam vocatis Magis, diligenter 
didicit ab eis tempus stellae, quae apparuit eis; 

et mittens illos in Bethlehem dixit: " Ite et 
interrogate diligenter de puero; et cum 
inveneritis, renuntiate mihi, ut et ego veniens 
adorem eum ". 

Qui cum audissent regem, abierunt. Et ecce stella, 
quam viderant in oriente, antecedebat eos, usque 
dum veniens staret supra, ubi erat puer. 

Videntes autem stellam gavisi sunt gaudio magno 
valde. 

Et intrantes domum viderunt puerum cum Maria matre 
eius, et procidentes adoraverunt eum; et apertis 
thesauris suis, obtulerunt ei munera, aurum et tus 
et myrrham. 

Et responso accepto in somnis, ne redirent ad 
Herodem, per aliam viam reversi sunt in regionem 
suam. 

Qui cum recessissent, ecce angelus Domini apparet 
in somnis Ioseph dicens: " Surge et accipe puerum 
et matrem eius et fuge in Aegyptum et esto ibi, 
usque dum dicam tibi; futurum est enim ut Herodes 
quaerat puerum ad perdendum eum ". 

Qui consurgens accepit puerum et matrem eius nocte 
et recessit in Aegyptum 

et erat ibi usque ad obitum Herodis, ut 
adimpleretur, quod dictum est a Domino per 
prophetam dicentem: " Ex Aegypto vocavi filium 
meum ". 

Tunc Herodes videns quoniam illusus esset a Magis, 
iratus est valde et mittens occidit omnes pueros, 
qui erant in Bethlehem et in omnibus finibus eius, 
a bimatu et infra, secundum tempus, quod 
exquisierat a Magis. 

Tunc adimpletum est, quod dictum est per Ieremiam 
prophetam dicentem: 

" Vox in Rama audita est, ploratus et ululatus 
multus: Rachel plorans filios suos, et noluit 
consolari, quia non sunt ". 

Defuncto autem Herode, ecce apparet angelus Domini 
in somnis Ioseph in Aegypto 

dicens: " Surge et accipe puerum et matrem eius et 
vade in terram Israel; defuncti sunt enim, qui 
quaerebant animam pueri ". 

Qui surgens accepit puerum et matrem eius et venit 
in terram Israel. 

Audiens autem quia Archelaus regnaret in Iudaea 
pro Herode patre suo, timuit illuc ire; et 
admonitus in somnis, secessit in partes Galilaeae 

et veniens habitavit in civitate, quae vocatur 
Nazareth, ut adimpleretur, quod dictum est per 
Prophetas: " Nazaraeus vocabitur ". 

In diebus autem illis venit Ioannes Baptista 
praedicans in deserto Iudaeae 

et dicens: " Paenitentiam agite; appropinquavit 
enim regnum caelorum ". 

Hic est enim, qui dictus est per Isaiam prophetam 
dicentem: " Vox clamantis in deserto: "Parate viam 
Domini, rectas facite semitas eius!" ". 

Ipse autem Ioannes habebat vestimentum de pilis 
cameli et zonam pelliceam circa lumbos suos; esca 
autem eius erat locustae et mel silvestre. 

Tunc exibat ad eum Hierosolyma et omnis Iudaea et 
omnis regio circa Iordanem, 

et baptizabantur in Iordane flumine ab eo, 
confitentes peccata sua. 

Videns autem multos pharisaeorum et sadducaeorum 
venientes ad baptismum suum, dixit eis: " 
Progenies viperarum, quis demonstravit vobis 
fugere a futura ira? 

Facite ergo fructum dignum paenitentiae 

et ne velitis dicere intra vos: "Patrem habemus 
Abraham"; dico enim vobis quoniam potest Deus de 
lapidibus istis suscitare Abrahae filios. 

Iam enim securis ad radicem arborum posita est; 
omnis ergo arbor, quae non facit fructum bonum, 
exciditur et in ignem mittitur. 

Ego quidem vos baptizo in aqua in paenitentiam; 
qui autem post me venturus est, fortior me est, 
cuius non sum dignus calceamenta portare; ipse vos 
baptizabit in Spiritu Sancto et igni, 

cuius ventilabrum in manu sua, et permundabit 
aream suam et congregabit triticum suum in 
horreum, paleas autem comburet igni 
inexstinguibili ". 

Tunc venit Iesus a Galilaea in Iordanem ad 
Ioannem, ut baptizaretur ab eo. 

Ioannes autem prohibebat eum dicens: " Ego a te 
debeo baptizari, et tu venis ad me? ". 

Respondens autem Iesus dixit ei: " Sine modo, sic 
enim decet nos implere omnem iustitiam ". Tunc 
dimittit eum. 

Baptizatus autem Iesus, confestim ascendit de 
aqua; et ecce aperti sunt ei caeli, et vidit 
Spiritum Dei descendentem sicut columbam et 
venientem super se. 

Et ecce vox de caelis dicens: "Hic est Filius meus 
dilectus, in quo mihi complacui ". 

Tunc Iesus ductus est in de sertum a Spiritu, ut 
tentaretur a Diabolo. 

Et cum ieiunasset quadraginta diebus et 
quadraginta noctibus, postea esuriit. 

Et accedens tentator dixit ei: " Si Filius Dei es, 
dic, ut lapides isti panes fiant ". 

Qui respondens dixit: " Scriptum est: "Non in pane 
solo vivet homo, sed in omni verbo, quod procedit 
de ore Dei" ". 

Tunc assumit eum Diabolus in sanctam civitatem et 
statuit eum supra pinnaculum templi 

et dicit ei: " Si Filius Dei es, mitte te deorsum. 
Scriptum est enim: "Angelis suis mandabit de te, 
et in manibus tollent te, ne forte offendas ad 
lapidem pedem tuum" ". 

Ait illi Iesus: " Rursum scriptum est: "Non 
tentabis Dominum Deum tuum" ". 

Iterum assumit eum Diabolus in montem excelsum 
valde et ostendit ei omnia regna mundi et gloriam 
eorum 

et dicit illi: " Haec tibi omnia dabo, si cadens 
adoraveris me". 

Tunc dicit ei Iesus: " Vade, Satanas! Scriptum est 
enim: "Dominum Deum tuum adorabis et illi soli 
servies" ". 

Tunc reliquit eum Diabolus, et ecce angeli 
accesserunt et ministrabant ei. 

Cum autem audisset quod Ioannes traditus esset, 
secessit in Galilaeam. 

Et relicta Nazareth, venit et habitavit in 
Capharnaum maritimam 

in finibus Zabulon et Nephthali, ut impleretur, 
quod dictum est per Isaiam prophetam dicentem: 

" Terra Zabulon et terra Nephthali, ad viam maris, 
trans Iordanem, Galilaea gentium; 

populus, qui sedebat in tenebris, lucem vidit 
magnam, et sedentibus in regione et umbra mortis 
lux orta est eis ". 

Exinde coepit Iesus praedicare et dicere: " 
Paenitentiam agite; appropinquavit enim regnum 
caelorum ". 

Ambulans autem iuxta mare Galilaeae, vidit duos 
fratres, Simonem, qui vocatur Petrus, et Andream 
fratrem eius, mittentes rete in mare; erant enim 
piscatores. 

Et ait illis: " Venite post me, et faciam vos 
piscatores hominum ". 

At illi continuo, relictis retibus, secuti sunt 
eum. 

Et procedens inde vidit alios duos fratres, 
Iacobum Zebedaei et Ioannem fratrem eius, in navi 
cum Zebedaeo patre eorum reficientes retia sua; et 
vocavit eos. 

Illi autem statim, relicta navi et patre suo, 
secuti sunt eum. 

Et circumibat Iesus totam Galilaeam, docens in 
synagogis eorum et praedicans evangelium regni et 
sanans omnem languorem et omnem infirmitatem in 
populo. 

Et abiit opinio eius in totam Syriam; et 
obtulerunt ei omnes male habentes, variis 
languoribus et tormentis comprehensos, et qui 
daemonia habebant, et lunaticos et paralyticos, et 
curavit eos. 

Et secutae sunt eum turbae multae de Galilaea et 
Decapoli et Hierosolymis et Iudaea et de trans 
Iordanem. 

Videns autem turbas, ascendit in montem; et cum 
sedisset, ac cesserunt ad eum discipuli eius; 

et aperiens os suum docebat eos dicens: 

" Beati pauperes spiritu, quoniam ipsorum est 
regnum caelorum. 

Beati, qui lugent, quoniam ipsi consolabuntur. 

Beati mites, quoniam ipsi possidebunt terram. 

Beati, qui esuriunt et sitiunt iustitiam, quoniam 
ipsi saturabuntur. 

Beati misericordes, quia ipsi misericordiam 
consequentur. 

Beati mundo corde, quoniam ipsi Deum videbunt. 

Beati pacifici, quoniam filii Dei vocabuntur. 

Beati, qui persecutionem patiuntur propter 
iustitiam, quoniam ipsorum est regnum caelorum. 

Beati estis cum maledixerint vobis et persecuti 
vos fuerint et dixerint omne malum adversum vos, 
mentientes, propter me. 

Gaudete et exsultate, quoniam merces vestra 
copiosa est in caelis; sic enim persecuti sunt 
prophetas, qui fuerunt ante vos. 

Vos estis sal terrae; quod si sal evanuerit, in 
quo salietur? Ad nihilum valet ultra, nisi ut 
mittatur foras et conculcetur ab hominibus. 

Vos estis lux mundi. Non potest civitas abscondi 
supra montem posita; 

neque accendunt lucernam et ponunt eam sub modio, 
sed super candelabrum, ut luceat omnibus, qui in 
domo sunt. 

Sic luceat lux vestra coram hominibus, ut videant 
vestra bona opera et glorificent Patrem vestrum, 
qui in caelis est. 

Nolite putare quoniam veni solvere Legem aut 
Prophetas; non veni solvere, sed adimplere. 

Amen quippe dico vobis: Donec transeat caelum et 
terra, iota unum aut unus apex non praeteribit a 
Lege, donec omnia fiant. 

Qui ergo solverit unum de mandatis istis minimis 
et docuerit sic homines, minimus vocabitur in 
regno caelorum; qui autem fecerit et docuerit, hic 
magnus vocabitur in regno caelorum. 

Dico enim vobis: Nisi abundaverit iustitia vestra 
plus quam scribarum et pharisaeorum, non 
intrabitis in regnum caelorum. 

Audistis quia dictum est antiquis: "Non occides; 
qui autem occiderit, reus erit iudicio". 

Ego autem dico vobis: Omnis, qui irascitur fratri 
suo, reus erit iudicio; qui autem dixerit fratri 
suo: "Racha", reus erit concilio; qui autem 
dixerit: "Fatue", reus erit gehennae ignis. 

Si ergo offeres munus tuum ad altare, et ibi 
recordatus fueris quia frater tuus habet aliquid 
adversum te, 

relinque ibi munus tuum ante altare et vade, 
prius, reconciliare fratri tuo et tunc veniens 
offer munus tuum. 

Esto consentiens adversario tuo cito, dum es in 
via cum eo, ne forte tradat te adversarius iudici, 
et iudex tradat te ministro, et in carcerem 
mittaris. 

Amen dico tibi: Non exies inde, donec reddas 
novissimum quadrantem. 

Audistis quia dictum est: "Non moechaberis". 

Ego autem dico vobis: Omnis, qui viderit mulierem 
ad concupiscendum eam, iam moechatus est eam in 
corde suo. 

Quod si oculus tuus dexter scandalizat te, erue 
eum et proice abs te; expedit enim tibi, ut pereat 
unum membrorum tuorum, quam totum corpus tuum 
mittatur in gehennam. 

Et si dextera manus tua scandalizat te, abscide 
eam et proice abs te; expedit enim tibi, ut pereat 
unum membrorum tuorum, quam totum corpus tuum 
abeat in gehennam. 

Dictum est autem: "Quicumque dimiserit uxorem 
suam, det illi libellum repudii". 

Ego autem dico vobis: Omnis, qui dimiserit uxorem 
suam, excepta fornicationis causa, facit eam 
moechari; et, qui dimissam duxerit, adulterat. 

Iterum audistis quia dictum est antiquis: "Non 
periurabis; reddes autem Domino iuramenta tua". 

Ego autem dico vobis: Non iurare omnino, neque per 
caelum, quia thronus Dei est, 

neque per terram, quia scabellum est pedum eius, 
neque per Hierosolymam, quia civitas est magni 
Regis; 

neque per caput tuum iuraveris, quia non potes 
unum capillum album facere aut nigrum. 

Sit autem sermo vester: "Est, est", "Non, non"; 
quod autem his abundantius est, a Malo est. 

Audistis quia dictum est: "Oculum pro oculo et 
dentem pro dente". 

Ego autem dico vobis: Non resistere malo; sed si 
quis te percusserit in dextera maxilla tua, praebe 
illi et alteram; 

et ei, qui vult tecum iudicio contendere et 
tunicam tuam tollere, remitte ei et pallium; 

et quicumque te angariaverit mille passus, vade 
cum illo duo. 

Qui petit a te, da ei; et volenti mutuari a te, ne 
avertaris. 

Audistis quia dictum est: "Diliges proximum tuum 
et odio habebis inimicum tuum". 

Ego autem dico vobis: Diligite inimicos vestros et 
orate pro persequentibus vos, 

ut sitis filii Patris vestri, qui in caelis est, 
quia solem suum oriri facit super malos et bonos 
et pluit super iustos et iniustos. 

Si enim dilexeritis eos, qui vos diligunt, quam 
mercedem habetis? Nonne et publicani hoc faciunt? 

Et si salutaveritis fratres vestros tantum, quid 
amplius facitis? Nonne et ethnici hoc faciunt? 

Estote ergo vos perfecti, sicut Pater vester 
caelestis perfectus est. 

Attendite, ne iustitiam vestram faciatis coram 
hominibus, ut vi deamini ab eis; alioquin mercedem 
non habetis apud Patrem vestrum, qui in caelis 
est. 

Cum ergo facies eleemosynam, noli tuba canere ante 
te, sicut hypocritae faciunt in synagogis et in 
vicis, ut honorificentur ab hominibus. Amen dico 
vobis: Receperunt mercedem suam. 

Te autem faciente eleemosynam, nesciat sinistra 
tua quid faciat dextera tua, 

ut sit eleemosyna tua in abscondito, et Pater 
tuus, qui videt in abscondito, reddet tibi. 

Et cum oratis, non eritis sicut hypocritae, qui 
amant in synagogis et in angulis platearum stantes 
orare, ut videantur ab hominibus. Amen dico vobis: 
Receperunt mercedem suam. 

Tu autem cum orabis, intra in cubiculum tuum et, 
clauso ostio tuo, ora Patrem tuum, qui est in 
abscondito; et Pater tuus, qui videt in 
abscondito, reddet tibi. 

Orantes autem nolite multum loqui sicut ethnici; 
putant enim quia in multiloquio suo exaudiantur. 

Nolite ergo assimilari eis; scit enim Pater 
vester, quibus opus sit vobis, antequam petatis 
eum. 

Sic ergo vos orabitis: Pater noster, qui es in 
caelis, sanctificetur nomen tuum, 

adveniat regnum tuum, fiat voluntas tua, sicut in 
caelo, et in terra. 

Panem nostrum supersubstantialem da nobis hodie; 

et dimitte nobis debita nostra, sicut et nos 
dimittimus debitoribus nostris; 

et ne inducas nos in tentationem, sed libera nos a 
Malo. 

Si enim dimiseritis hominibus peccata eorum, 
dimittet et vobis Pater vester caelestis; 

si autem non dimiseritis hominibus, nec Pater 
vester dimittet peccata vestra. 

Cum autem ieiunatis, nolite fieri sicut hypocritae 
tristes; demoliuntur enim facies suas, ut pareant 
hominibus ieiunantes. Amen dico vobis: Receperunt 
mercedem suam. 

Tu autem cum ieiunas, unge caput tuum et faciem 
tuam lava, 

ne videaris hominibus ieiunans sed Patri tuo, qui 
est in abscondito; et Pater tuus, qui videt in 
abscondito, reddet tibi. 

Nolite thesaurizare vobis thesauros in terra, ubi 
aerugo et tinea demolitur, et ubi fures effodiunt 
et furantur; 

thesaurizate autem vobis thesauros in caelo, ubi 
neque aerugo neque tinea demolitur, et ubi fures 
non effodiunt nec furantur; 

ubi enim est thesaurus tuus, ibi erit et cor tuum. 

Lucerna corporis est oculus. Si ergo fuerit oculus 
tuus simplex, totum corpus tuum lucidum erit; 

si autem oculus tuus nequam fuerit, totum corpus 
tuum tenebrosum erit. Si ergo lumen, quod in te 
est, tene brae sunt, tenebrae quantae erunt! 

Nemo potest duobus dominis servire: aut enim unum 
odio habebit et alterum diliget, aut unum 
sustinebit et alterum contemnet; non potestis Deo 
servire et mammonae. 

Ideo dico vobis: Ne solliciti sitis animae vestrae 
quid manducetis, neque corpori vestro quid 
induamini. Nonne anima plus est quam esca, et 
corpus quam vestimentum? 

Respicite volatilia caeli, quoniam non serunt 
neque metunt neque congregant in horrea, et Pater 
vester caelestis pascit illa. Nonne vos magis 
pluris estis illis? 

Quis autem vestrum cogitans potest adicere ad 
aetatem suam cubitum unum? 

Et de vestimento quid solliciti estis? Considerate 
lilia agri quomodo crescunt: non laborant neque 
nent. 

Dico autem vobis quoniam nec Salomon in omni 
gloria sua coopertus est sicut unum ex istis. 

Si autem fenum agri, quod hodie est et cras in 
clibanum mittitur, Deus sic vestit, quanto magis 
vos, modicae fidei? 

Nolite ergo solliciti esse dicentes: "Quid 
manducabimus?", aut: "Quid bibemus?", aut: "Quo 
operiemur?". 

Haec enim omnia gentes inquirunt; scit enim Pater 
vester caelestis quia his omnibus indigetis. 

Quaerite autem primum regnum Dei et iustitiam 
eius, et haec omnia adicientur vobis. 

Nolite ergo esse solliciti in crastinum; crastinus 
enim dies sollicitus erit sibi ipse. Sufficit diei 
malitia sua. 

Nolite iudicare, ut non iudice mini; 

in quo enim iudicio iudi caveritis, iudicabimini, 
et in qua mensura mensi fueritis, metietur vobis. 

Quid autem vides festucam in oculo fratris tui, et 
trabem in oculo tuo non vides? 

Aut quomodo dices fratri tuo: "Sine, eiciam 
festucam de oculo tuo", et ecce trabes est in 
oculo tuo? 

Hypocrita, eice primum trabem de oculo tuo, et 
tunc videbis eicere festucam de oculo fratris tui. 

Nolite dare sanctum canibus neque mittatis 
margaritas vestras ante porcos, ne forte 
conculcent eas pedibus suis et conversi dirumpant 
vos. 

Petite, et dabitur vobis; quaerite et invenietis; 
pulsate, et aperietur vobis. 

Omnis enim qui petit, accipit; et, qui quaerit, 
invenit; et pulsanti aperietur. 

Aut quis est ex vobis homo, quem si petierit 
filius suus panem, numquid lapidem porriget ei? 

Aut si piscem petierit, numquid serpentem porriget 
ei? 

Si ergo vos, cum sitis mali, nostis dona bona dare 
filiis vestris, quanto magis Pater vester, qui in 
caelis est, dabit bona petentibus se. 

Omnia ergo, quaecumque vultis ut faciant vobis 
homines, ita et vos facite eis; haec est enim Lex 
et Prophetae. 

Intrate per angustam portam, quia lata porta et 
spatiosa via, quae ducit ad perditionem, et multi 
sunt, qui intrant per eam; 

quam angusta porta et arta via, quae ducit ad 
vitam, et pauci sunt, qui inveniunt eam! 

Attendite a falsis prophetis, qui veniunt ad vos 
in vestimentis ovium, intrinsecus autem sunt lupi 
rapaces. 

A fructibus eorum cognoscetis eos; numquid 
colligunt de spinis uvas aut de tribulis ficus? 

Sic omnis arbor bona fructus bonos facit, mala 
autem arbor fructus malos facit; 

non potest arbor bona fructus malos facere, neque 
arbor mala fructus bonos facere. 

Omnis arbor, quae non facit fructum bonum, 
exciditur et in ignem mittitur. 

Igitur ex fructibus eorum cognoscetis eos. 

Non omnis, qui dicit mihi: "Domine, Domine", 
intrabit in regnum caelorum, sed qui facit 
voluntatem Patris mei, qui in caelis est. 

Multi dicent mihi in illa die: "Domine, Domine, 
nonne in tuo nomine prophetavimus, et in tuo 
nomine daemonia eiecimus, et in tuo nomine 
virtutes multas fecimus?". 

Et tunc confitebor illis: Numquam novi vos; 
discedite a me, qui operamini iniquitatem. 

Omnis ergo, qui audit verba mea haec et facit ea, 
assimilabitur viro sapienti, qui aedificavit domum 
suam supra petram. 

Et descendit pluvia, et venerunt flumina, et 
flaverunt venti et irruerunt in domum illam, et 
non cecidit; fundata enim erat supra petram. 

Et omnis, qui audit verba mea haec et non facit 
ea, similis erit viro stulto, qui aedificavit 
domum suam supra arenam. 

Et descendit pluvia, et venerunt flumina, et 
flaverunt venti et irruerunt in domum illam, et 
cecidit, et fuit ruina eius magna ". 

Et factum est, cum consummasset Iesus verba haec, 
admirabantur turbae super doctrinam eius; 

erat enim docens eos sicut potestatem habens, et 
non sicut scribae eorum. 

Cum autem descendisset de monte, secutae sunt eum 
turbae multae. 

Et ecce leprosus veniens adorabat eum dicens: " 
Domine, si vis, potes me mundare ". 

Et extendens manum, tetigit eum dicens: " Volo, 
mundare! "; et confestim mundata est lepra eius. 

Et ait illi Iesus: " Vide, nemini dixeris; sed 
vade, ostende te sacerdoti et offer munus, quod 
praecepit Moyses, in testimonium illis ". 

Cum autem introisset Capharnaum, accessit ad eum 
centurio rogans eum 

et dicens: " Domine, puer meus iacet in domo 
paralyticus et male torquetur ". 

Et ait illi: " Ego veniam et curabo eum ". 

Et respondens centurio ait: " Domine, non sum 
dignus, ut intres sub tectum meum, sed tantum dic 
verbo, et sanabitur puer meus. 

Nam et ego homo sum sub potestate, habens sub me 
milites, et dico huic: "Vade", et vadit; et alii: 
"Veni", et venit; et servo meo: "Fac hoc", et 
facit". 

Audiens autem Iesus, miratus est et sequentibus se 
dixit: "Amen dico vobis: Apud nullum inveni tantam 
fidem in Israel! 

Dico autem vobis quod multi ab oriente et 
occidente venient et recumbent cum Abraham et 
Isaac et Iacob in regno caelorum; 

filii autem regni eicientur in tenebras 
exteriores: ibi erit fletus et stridor dentium ". 

Et dixit Iesus centurioni: " Vade; sicut 
credidisti, fiat tibi ". Et sanatus est puer in 
hora illa. 

Et cum venisset Iesus in domum Petri, vidit socrum 
eius iacentem et febricitantem; 

et tetigit manum eius, et dimisit eam febris; et 
surrexit et ministrabat ei. 

Vespere autem facto, obtulerunt ei multos daemonia 
habentes; et eiciebat spiritus verbo et omnes male 
habentes curavit, 

ut adimpleretur, quod dictum est per Isaiam 
prophetam dicentem: " Ipse infirmitates nostras 
accepit et aegrotationes portavit ". 

Videns autem Iesus turbas multas circum se, iussit 
ire trans fretum. 

Et accedens unus scriba ait illi: " Magister, 
sequar te, quocumque ieris ". 

Et dicit ei Iesus: " Vulpes foveas habent, et 
volucres caeli tabernacula, Filius autem hominis 
non habet, ubi caput reclinet ". 

Alius autem de discipulis eius ait illi: "Domine, 
permitte me primum ire et sepelire patrem meum ". 

Iesus autem ait illi: " Sequere me et dimitte 
mortuos sepelire mortuos suos ". 

Et ascendente eo in naviculam, secuti sunt eum 
discipuli eius. 

Et ecce motus magnus factus est in mari, ita ut 
navicula operiretur fluctibus; ipse vero 
dormiebat. 

Et accesserunt et suscitaverunt eum dicentes: " 
Domine, salva nos, perimus! ". 

Et dicit eis: " Quid timidi estis, modicae fidei? 
". Tunc surgens increpavit ventis et mari, et 
facta est tranquillitas magna. 

Porro homines mirati sunt dicentes: " Qualis est 
hic, quia et venti et mare oboediunt ei? ". 

Et cum venisset trans fretum in regionem 
Gadarenorum, occurrerunt ei duo habentes daemonia, 
de monumentis exeuntes, saevi nimis, ita ut nemo 
posset transire per viam illam. 

Et ecce clamaverunt dicentes: " Quid nobis et 
tibi, Fili Dei? Venisti huc ante tempus torquere 
nos? ". 

Erat autem longe ab illis grex porcorum multorum 
pascens. 

Daemones autem rogabant eum dicentes: " Si eicis 
nos, mitte nos in gregem porcorum ". 

Et ait illis: " Ite ". Et illi exeuntes abierunt 
in porcos; et ecce impetu abiit totus grex per 
praeceps in mare, et mortui sunt in aquis. 

Pastores autem fugerunt et venientes in civitatem 
nuntiaverunt omnia et de his, qui daemonia 
habuerant. 

Et ecce tota civitas exiit obviam Iesu, et viso eo 
rogabant, ut transiret a finibus eorum. 

Et ascendens in naviculam transfretavit et venit 
in civita tem suam. 

Et ecce offerebant ei paralyticum iacentem in 
lecto. Et videns Iesus fidem illorum, dixit 
paralytico: " Confide, fili; remittuntur peccata 
tua ". 

Et ecce quidam de scribis dixerunt intra se: " Hic 
blasphemat ". 

Et cum vidisset Iesus cogitationes eorum, dixit: " 
Ut quid cogitatis mala in cordibus vestris? 

Quid enim est facilius, dicere: "Dimittuntur 
peccata tua", aut dicere: "Surge et ambula"? 

Ut sciatis autem quoniam Filius hominis habet 
potestatem in terra dimittendi peccata — tunc 
ait paralytico - : Surge, tolle lectum tuum et 
vade in domum tuam ". 

Et surrexit et abiit in domum suam. 

Videntes autem turbae timuerunt et glorificaverunt 
Deum, qui dedit potestatem talem hominibus. 

Et cum transiret inde Iesus, vidit hominem 
sedentem in teloneo, Matthaeum nomine, et ait 
illi: "Sequere me". Et surgens secutus est eum. 

Et factum est, discumbente eo in domo, ecce multi 
publicani et peccatores venientes simul 
discumbebant cum Iesu et discipulis eius. 

Et videntes pharisaei dicebant discipulis eius: " 
Quare cum publicanis et peccatoribus manducat 
magister vester? ". 

At ille audiens ait: " Non est opus valentibus 
medico sed male habentibus. 

Euntes autem discite quid est: "Misericordiam volo 
et non sacrificium". Non enim veni vocare iustos 
sed peccatores ". 

Tunc accedunt ad eum discipuli Ioannis dicentes: " 
Quare nos et pharisaei ieiunamus frequenter, 
discipuli autem tui non ieiunant? ". 

Et ait illis Iesus: " Numquid possunt convivae 
nuptiarum lugere, quamdiu cum illis est sponsus? 
Venient autem dies, cum auferetur ab eis sponsus, 
et tunc ieiunabunt. 

Nemo autem immittit commissuram panni rudis in 
vestimentum vetus; tollit enim supplementum eius a 
vestimento, et peior scissura fit. 

Neque mittunt vinum novum in utres veteres, 
alioquin rumpuntur utres, et vinum effunditur, et 
utres pereunt; sed vinum novum in utres novos 
mittunt, et ambo conservantur ". 

Haec illo loquente ad eos, ecce princeps unus 
accessit et adorabat eum dicens: " Filia mea modo 
defuncta est; sed veni, impone manum tuam super 
eam, et vivet ". 

Et surgens Iesus sequebatur eum et discipuli eius. 

Et ecce mulier, quae sanguinis fluxum patiebatur 
duodecim annis, accessit retro et tetigit fimbriam 
vestimenti eius. 

Dicebat enim intra se: " Si tetigero tantum 
vestimentum eius, salva ero ". 

At Iesus conversus et videns eam dixit: " Confide, 
filia; fides tua te salvam fecit ". Et salva facta 
est mulier ex illa hora. 

Et cum venisset Iesus in domum principis et 
vidisset tibicines et turbam tumultuantem, 

dicebat: " Recedite; non est enim mortua puella, 
sed dormit ". Et deridebant eum. 

At cum eiecta esset turba, intravit et tenuit 
manum eius, et surrexit puella. 

Et exiit fama haec in universam terram illam. 

Et transeunte inde Iesu, secuti sunt eum duo caeci 
clamantes et dicentes: " Miserere nostri, fili 
David! ". 

Cum autem venisset domum, accesserunt ad eum 
caeci, et dicit eis Iesus: " Creditis quia possum 
hoc facere? ". Dicunt ei: "Utique, Domine". 

Tunc tetigit oculos eorum dicens: "Secundum fidem 
vestram fiat vobis". 

Et aperti sunt oculi illorum. Et comminatus est 
illis Iesus dicens: " Videte, ne quis sciat ". 

Illi autem exeuntes diffamaverunt eum in universa 
terra illa. 

Egressis autem illis, ecce obtulerunt ei hominem 
mutum, daemonium habentem. 

Et eiecto daemone, locutus est mutus. Et miratae 
sunt turbae dicentes: " Numquam apparuit sic in 
Israel! ". 

Pharisaei autem dicebant: " In principe 
daemoniorum eicit daemones ". 

Et circumibat Iesus civitates omnes et castella, 
docens in synagogis eorum et praedicans evangelium 
regni et curans omnem languorem et omnem 
infirmitatem. 

Videns autem turbas, misertus est eis, quia erant 
vexati et iacentes sicut oves non habentes 
pastorem. 

Tunc dicit discipulis suis: " Messis quidem multa, 
operarii autem pauci; 

rogate ergo Dominum messis, ut mittat operarios in 
messem suam ". 

Et convocatis Duodecim di scipulis suis, dedit 
illis pote statem spirituum immundorum, ut 
eicerent eos et curarent omnem languorem et omnem 
infirmitatem. 

Duodecim autem apostolorum nomina sunt haec: 
primus Simon, qui dicitur Petrus, et Andreas 
frater eius, et Iacobus Zebedaei et Ioannes frater 
eius, 

Philippus et Bartholomaeus, Thomas et Matthaeus 
publicanus, Iacobus Alphaei et Thaddaeus, 

Simon Chananaeus et Iudas Iscariotes, qui et 
tradidit eum. 

Hos Duodecim misit Iesus praecipiens eis et 
dicens: " In viam gentium ne abieritis et in 
civitates Samaritanorum ne intraveritis; 

sed potius ite ad oves, quae perierunt domus 
Israel. 

Euntes autem praedicate dicentes: "Appropinquavit 
regnum caelorum". 

Infirmos curate, mortuos suscitate, leprosos 
mundate, daemones eicite; gratis accepistis, 
gratis date. 

Nolite possidere aurum neque argentum neque 
pecuniam in zonis vestris, 

non peram in via neque duas tunicas neque 
calceamenta neque virgam; dignus enim est 
operarius cibo suo. 

In quamcumque civitatem aut castellum 
intraveritis, interrogate quis in ea dignus sit; 
et ibi manete donec exeatis. 

Intrantes autem in domum, salutate eam; 

et si quidem fuerit domus digna, veniat pax vestra 
super eam; si autem non fuerit digna, pax vestra 
ad vos revertatur. 

Et quicumque non receperit vos neque audierit 
sermones vestros, exeuntes foras de domo vel de 
civitate illa, excutite pulverem de pedibus 
vestris. 

Amen dico vobis: Tolerabilius erit terrae 
Sodomorum et Gomorraeorum in die iudicii quam illi 
civitati. 

Ecce ego mitto vos sicut oves in medio luporum; 
estote ergo prudentes sicut serpentes et simplices 
sicut columbae. 

Cavete autem ab hominibus; tradent enim vos in 
conciliis, et in synagogis suis flagellabunt vos; 

et ad praesides et ad reges ducemini propter me in 
testimonium illis et gentibus. 

Cum autem tradent vos, nolite cogitare quomodo aut 
quid loquamini; dabitur enim vobis in illa hora 
quid loquamini. 

Non enim vos estis, qui loquimini, sed Spiritus 
Patris vestri, qui loquitur in vobis. 

Tradet autem frater fratrem in mortem, et pater 
filium; et insurgent filii in parentes et morte 
eos afficient. 

Et eritis odio omnibus propter nomen meum; qui 
autem perseveraverit in finem, hic salvus erit. 

Cum autem persequentur vos in civitate ista, 
fugite in aliam; amen enim dico vobis: Non 
consummabitis civitates Israel, donec veniat 
Filius hominis. 

Non est discipulus super magistrum nec servus 
super dominum suum. 

Sufficit discipulo, ut sit sicut magister eius, et 
servus sicut dominus eius. Si patrem familias 
Beelzebul vocaverunt, quanto magis domesticos 
eius! 

Ne ergo timueritis eos. Nihil enim est opertum, 
quod non revelabitur, et occultum, quod non 
scietur. 

Quod dico vobis in tenebris, dicite in lumine; et, 
quod in aure auditis, praedicate super tecta. 

Et nolite timere eos, qui occidunt corpus, animam 
autem non possunt occidere; sed potius eum timete, 
qui potest et animam et corpus perdere in gehenna. 

Nonne duo passeres asse veneunt? Et unus ex illis 
non cadet super terram sine Patre vestro. 

Vestri autem et capilli capitis omnes numerati 
sunt. 

Nolite ergo timere; multis passeribus meliores 
estis vos. 

Omnis ergo qui confitebitur me coram hominibus, 
confitebor et ego eum coram Patre meo, qui est in 
caelis; 

qui autem negaverit me coram hominibus, negabo et 
ego eum coram Patre meo, qui est in caelis. 

Nolite arbitrari quia venerim mittere pacem in 
terram; non veni pacem mittere sed gladium. 

Veni enim separare hominem adversus patrem suum et 
filiam adversus matrem suam et nurum adversus 
socrum suam: 

et inimici hominis domestici eius. 

Qui amat patrem aut matrem plus quam me, non est 
me dignus; et, qui amat filium aut filiam super 
me, non est me dignus; 

et, qui non accipit crucem suam et sequitur me, 
non est me dignus. 

Qui invenerit animam suam, perdet illam; et, qui 
perdiderit animam suam propter me, inveniet eam. 

Qui recipit vos, me recipit; et, qui me recipit, 
recipit eum, qui me misit. 

Qui recipit prophetam in nomine prophetae, 
mercedem prophetae accipiet; et, qui recipit 
iustum in nomine iusti, mercedem iusti accipiet. 

Et, quicumque potum dederit uni ex minimis istis 
calicem aquae frigidae tantum in nomine discipuli, 
amen dico vobis: Non perdet mercedem suam ". 

Et factum est, cum consum masset Iesus praecipiens 
Duodecim discipulis suis, transiit inde, ut 
doceret et praedicaret in civitatibus eorum. 

Ioannes autem, cum audisset in vinculis opera 
Christi, mittens per discipulos suos 

ait illi: " Tu es qui venturus es, an alium 
exspectamus? ". 

Et respondens Iesus ait illis: " Euntes renuntiate 
Ioanni, quae auditis et videtis: 

caeci vident et claudi ambulant, leprosi mundantur 
et surdi audiunt et mortui resurgunt et pauperes 
evangelizantur; 

et beatus est, qui non fuerit scandalizatus in me 
". 

Illis autem abeuntibus, coepit Iesus dicere ad 
turbas de Ioanne: " Quid existis in desertum 
videre? Arundinem vento agitatam? 

Sed quid existis videre? Hominem mollibus 
vestitum? Ecce, qui mollibus vestiuntur, in 
domibus regum sunt. 

Sed quid existis videre? Prophetam? Etiam, dico 
vobis, et plus quam prophetam. 

Hic est, de quo scriptum est: "Ecce ego mitto 
angelum meum ante faciem tuam, qui praeparabit 
viam tuam ante te". 

Amen dico vobis: Non surrexit inter natos mulierum 
maior Ioanne Baptista; qui autem minor est in 
regno caelorum, maior est illo. 

A diebus autem Ioannis Baptistae usque nunc regnum 
caelorum vim patitur, et violenti rapiunt illud. 

Omnes enim Prophetae et Lex usque ad Ioannem 
prophetaverunt; 

et si vultis recipere, ipse est Elias, qui 
venturus est. 

Qui habet aures, audiat. 

Cui autem similem aestimabo generationem istam? 
Similis est pueris sedentibus in foro, qui 
clamantes coaequalibus 

dicunt: "Cecinimus vobis, et non saltastis; 
lamentavimus, et non planxistis". 

Venit enim Ioannes neque manducans neque bibens, 
et dicunt: "Daemonium habet!"; 

venit Filius hominis manducans et bibens, et 
dicunt: "Ecce homo vorax et potator vini, 
publicanorum amicus et peccatorum!". Et 
iustificata est sapientia ab operibus suis ". 

Tunc coepit exprobrare civitatibus, in quibus 
factae sunt plurimae virtutes eius, quia non 
egissent paenitentiam: 

" Vae tibi, Chorazin! Vae tibi, Bethsaida! Quia si 
in Tyro et Sidone factae essent virtutes, quae 
factae sunt in vobis, olim in cilicio et cinere 
paenitentiam egissent. 

Verumtamen dico vobis: Tyro et Sidoni remissius 
erit in die iudicii quam vobis. 

Et tu, Capharnaum, numquid usque in caelum 
exaltaberis? Usque in infernum descendes! Quia si 
in Sodomis factae fuissent virtutes, quae factae 
sunt in te, mansissent usque in hunc diem. 

Verumtamen dico vobis: Terrae Sodomorum remissius 
erit in die iudicii quam tibi ". 

In illo tempore respondens Iesus dixit: " 
Confiteor tibi, Pater, Domine caeli et terrae, 
quia abscondisti haec a sapientibus et prudentibus 
et revelasti ea parvulis. 

Ita, Pater, quoniam sic fuit placitum ante te. 

Omnia mihi tradita sunt a Patre meo; et nemo novit 
Filium nisi Pater, neque Patrem quis novit nisi 
Filius et cui voluerit Filius revelare. 

Venite ad me, omnes, qui laboratis et onerati 
estis, et ego reficiam vos. 

Tollite iugum meum super vos et discite a me, quia 
mitis sum et humilis corde, et invenietis requiem 
animabus vestris. 

Iugum enim meum suave, et onus meum leve est ". 

In illo tempore abiit Iesus sabbatis per sata; 
discipuli autem eius esurierunt et coeperunt 
vellere spicas et manducare. 

Pharisaei autem videntes dixerunt ei: " Ecce 
discipuli tui faciunt, quod non licet facere 
sabbato ". 

At ille dixit eis: " Non legistis quid fecerit 
David, quando esuriit, et qui cum eo erant? 

Quomodo intravit in domum Dei et panes 
propositionis comedit, quod non licebat ei edere 
neque his, qui cum eo erant, nisi solis 
sacerdotibus? 

Aut non legistis in Lege quia sabbatis sacerdotes 
in templo sabbatum violant et sine crimine sunt? 

Dico autem vobis quia templo maior est hic. 

Si autem sciretis quid est: "Misericordiam volo et 
non sacrificium", numquam condemnassetis 
innocentes. 

Dominus est enim Filius hominis sabbati ". 

Et cum inde transisset, venit in synagogam eorum; 

et ecce homo manum habens aridam. Et interrogabant 
eum dicentes: " Licet sabbatis curare? ", ut 
accusarent eum. 

Ipse autem dixit illis: " Quis erit ex vobis homo, 
qui habeat ovem unam et, si ceciderit haec 
sabbatis in foveam, nonne tenebit et levabit eam? 

Quanto igitur melior est homo ove! Itaque licet 
sabbatis bene facere ". 

Tunc ait homini: " Extende manum tuam ". Et 
extendit, et restituta est sana sicut altera. 

Exeuntes autem pharisaei consilium faciebant 
adversus eum, quomodo eum perderent. 

Iesus autem sciens secessit inde. Et secuti sunt 
eum multi, et curavit eos omnes 

et comminatus est eis, ne manifestum eum facerent, 

ut adimpleretur, quod dictum est per Isaiam 
prophetam dicentem: 

" Ecce puer meus, quem elegi, dilectus meus, in 
quo bene placuit animae meae; ponam Spiritum meum 
super eum, et iudicium gentibus nuntiabit. 

Non contendet neque clamabit, neque audiet aliquis 
in plateis vocem eius. 

Arundinem quassatam non confringet et linum 
fumigans non exstinguet, donec eiciat ad victoriam 
iudicium; 

et in nomine eius gentes sperabunt ". 

Tunc oblatus est ei daemonium habens, caecus et 
mutus, et curavit eum, ita ut mutus loqueretur et 
videret. 

Et stupebant omnes turbae et dicebant: " Numquid 
hic est filius David? ". 

Pharisaei autem audientes dixerunt: " Hic non 
eicit daemones nisi in Beelzebul, principe 
daemonum ". 

Sciens autem cogitationes eorum dixit eis: " Omne 
regnum divisum contra se desolatur, et omnis 
civitas vel domus divisa contra se non stabit. 

Et si Satanas Satanam eicit, adversus se divisus 
est; quomodo ergo stabit regnum eius? 

Et si ego in Beelzebul eicio daemones, filii 
vestri in quo eiciunt? Ideo ipsi iudices erunt 
vestri. 

Si autem in Spiritu Dei ego eicio daemones, igitur 
pervenit in vos regnum Dei. 

Aut quomodo potest quisquam intrare in domum 
fortis et vasa eius diripere, nisi prius 
alligaverit fortem? Et tunc domum illius diripiet. 

Qui non est mecum, contra me est; et, qui non 
congregat mecum, spargit. 

Ideo dico vobis: Omne peccatum et blasphemia 
remittetur hominibus, Spiritus autem blasphemia 
non remittetur. 

Et quicumque dixerit verbum contra Filium hominis, 
remittetur ei; qui autem dixerit contra Spiritum 
Sanctum, non remittetur ei neque in hoc saeculo 
neque in futuro. 

Aut facite arborem bonam et fructum eius bonum, 
aut facite arborem malam et fructum eius malum: si 
quidem ex fructu arbor agnoscitur. 

Progenies viperarum, quomodo potestis bona loqui, 
cum sitis mali? Ex abundantia enim cordis os 
loquitur. 

Bonus homo de bono thesauro profert bona, et malus 
homo de malo thesauro profert mala. 

Dico autem vobis: Omne verbum otiosum, quod locuti 
fuerint homines, reddent rationem de eo in die 
iudicii: 

ex verbis enim tuis iustificaberis, et ex verbis 
tuis condemnaberis ". 

Tunc responderunt ei quidam de scribis et 
pharisaeis dicentes: " Magister, volumus a te 
signum videre ". 

Qui respondens ait illis: " Generatio mala et 
adultera signum requirit; et signum non dabitur 
ei, nisi signum Ionae prophetae. 

Sicut enim fuit Ionas in ventre ceti tribus diebus 
et tribus noctibus, sic erit Filius hominis in 
corde terrae tribus diebus et tribus noctibus. 

Viri Ninevitae surgent in iudicio cum generatione 
ista et condemnabunt eam, quia paenitentiam 
egerunt in praedicatione Ionae; et ecce plus quam 
Iona hic! 

Regina austri surget in iudicio cum generatione 
ista et condemnabit eam, quia venit a finibus 
terrae audire sapientiam Salomonis; et ecce plus 
quam Salomon hic! 

Cum autem immundus spiritus exierit ab homine, 
ambulat per loca arida quaerens requiem et non 
invenit. 

Tunc dicit: "Revertar in domum meam unde exivi"; 
et veniens invenit vacantem, scopis mundatam et 
ornatam. 

Tunc vadit et assumit secum septem alios spiritus 
nequiores se, et intrantes habitant ibi; et fiunt 
novissima hominis illius peiora prioribus. Sic 
erit et generationi huic pessimae ". 

Adhuc eo loquente ad turbas, ecce mater et fratres 
eius stabant foris quaerentes loqui ei. 

Dixit autem ei quidam: " Ecce mater tua et fratres 
tui foris stant quaerentes loqui tecum ". 

At ille respondens dicenti sibi ait: " Quae est 
mater mea, et qui sunt fratres mei? ". 

Et extendens manum suam in discipulos suos dixit: 
" Ecce mater mea et fratres mei. 

Quicumque enim fecerit voluntatem Patris mei, qui 
in caelis est, ipse meus frater et soror et mater 
est ". 

In illo die exiens Iesus de domo sedebat secus 
mare; 

et congregatae sunt ad eum turbae multae, ita ut 
in naviculam ascendens sederet, et omnis turba 
stabat in litore. 

Et locutus est eis multa in parabolis dicens: " 
Ecce exiit, qui seminat, seminare. 

Et dum seminat, quaedam ceciderunt secus viam, et 
venerunt volucres et comederunt ea. 

Alia autem ceciderunt in petrosa, ubi non habebant 
terram multam, et continuo exorta sunt, quia non 
habebant altitudinem terrae; 

sole autem orto, aestuaverunt et, quia non 
habebant radicem, aruerunt. 

Alia autem ceciderunt in spinas, et creverunt 
spinae et suffocaverunt ea. 

Alia vero ceciderunt in terram bonam et dabant 
fructum: aliud centesimum, aliud sexagesimum, 
aliud tricesimum. 

Qui habet aures, audiat ". 

Et accedentes discipuli dixerunt ei: " Quare in 
parabolis loqueris eis? ". 

Qui respondens ait illis: " Quia vobis datum est 
nosse mysteria regni caelorum, illis autem non est 
datum. 

Qui enim habet, dabitur ei, et abundabit; qui 
autem non habet, et quod habet, auferetur ab eo. 

Ideo in parabolis loquor eis, quia videntes non 
vident et audientes non audiunt neque intellegunt; 

et adimpletur eis prophetia Isaiae dicens: "Auditu 
audietis et non intellegetis et videntes videbitis 
et non videbitis. 

Incrassatum est enim cor populi huius, et auribus 
graviter audierunt et oculos suos clauserunt, ne 
quando oculis videant et auribus audiant et corde 
intellegant et convertantur, et sanem eos". 

Vestri autem beati oculi, quia vident, et aures 
vestrae, quia audiunt. 

Amen quippe dico vobis: Multi prophetae et iusti 
cupierunt videre, quae videtis, et non viderunt, 
et audire, quae auditis, et non audierunt! 

Vos ergo audite parabolam seminantis. 

Omnis, qui audit verbum regni et non intellegit, 
venit Malus et rapit, quod seminatum est in corde 
eius; hic est, qui secus viam seminatus est. 

Qui autem supra petrosa seminatus est, hic est, 
qui verbum audit et continuo cum gaudio accipit 
illud, 

non habet autem in se radicem, sed est temporalis; 
facta autem tribulatione vel persecutione propter 
verbum, continuo scandalizatur. 

Qui autem est seminatus in spinis, hic est, qui 
verbum audit, et sollicitudo saeculi et fallacia 
divitiarum suffocat verbum, et sine fructu 
efficitur. 

Qui vero in terra bona seminatus est, hic est, qui 
audit verbum et intellegit et fructum affert et 
facit aliud quidem centum, aliud autem sexaginta, 
porro aliud triginta ". 

Aliam parabolam proposuit illis dicens: " Simile 
factum est regnum caelorum homini, qui seminavit 
bonum semen in agro suo. 

Cum autem dormirent homines, venit inimicus eius 
et superseminavit zizania in medio tritici et 
abiit. 

Cum autem crevisset herba et fructum fecisset, 
tunc apparuerunt et zizania. 

Accedentes autem servi patris familias dixerunt 
ei: "Domine, nonne bonum semen seminasti in agro 
tuo? Unde ergo habet zizania?". 

Et ait illis: "Inimicus homo hoc fecit". Servi 
autem dicunt ei: "Vis, imus et colligimus ea?". 

Et ait: "Non; ne forte colligentes zizania 
eradicetis simul cum eis triticum, 

sinite utraque crescere usque ad messem. Et in 
tempore messis dicam messoribus: Colligite primum 
zizania et alligate ea in fasciculos ad 
comburendum ea, triticum autem congregate in 
horreum meum" ". 

Aliam parabolam proposuit eis dicens: " Simile est 
regnum caelorum grano sinapis, quod accipiens homo 
seminavit in agro suo. 

Quod minimum quidem est omnibus seminibus; cum 
autem creverit, maius est holeribus et fit arbor, 
ita ut volucres caeli veniant et habitent in ramis 
eius ". 

Aliam parabolam locutus est eis: " Simile est 
regnum caelorum fermento, quod acceptum mulier 
abscondit in farinae satis tribus, donec 
fermentatum est totum ". 

Haec omnia locutus est Iesus in parabolis ad 
turbas; et sine parabola nihil loquebatur eis, 

ut adimpleretur, quod dictum erat per prophetam 
dicentem: " Aperiam in parabolis os meum, eructabo 
abscondita a constitutione mundi ". 

Tunc, dimissis turbis, venit in domum, et 
accesserunt ad eum discipuli eius dicentes: " 
Dissere nobis parabolam zizaniorum agri ". 

Qui respondens ait: " Qui seminat bonum semen, est 
Filius hominis; 

ager autem est mundus; bonum vero semen, hi sunt 
filii regni; zizania autem filii sunt Mali; 

inimicus autem, qui seminavit ea, est Diabolus; 
messis vero consummatio saeculi est; messores 
autem angeli sunt. 

Sicut ergo colliguntur zizania et igni 
comburuntur, sic erit in consummatione saeculi: 

mittet Filius hominis angelos suos, et colligent 
de regno eius omnia scandala et eos, qui faciunt 
iniquitatem, 

et mittent eos in caminum ignis; ibi erit fletus 
et stridor dentium. 

Tunc iusti fulgebunt sicut sol in regno Pa tris 
eorum. Qui habet aures, audiat. 

Simile est regnum caelorum thesauro abscondito in 
agro; quem qui invenit homo abscondit et prae 
gaudio illius vadit et vendit universa, quae 
habet, et emit agrum illum. 

Iterum simile est regnum caelorum homini 
negotiatori quaerenti bonas margaritas. 

Inventa autem una pretiosa margarita, abiit et 
vendidit omnia, quae habuit, et emit eam. 

Iterum simile est regnum caelorum sagenae missae 
in mare et ex omni genere congreganti; 

quam, cum impleta esset, educentes secus litus et 
sedentes collegerunt bonos in vasa, malos autem 
foras miserunt. 

Sic erit in consummatione saeculi: exibunt angeli 
et separabunt malos de medio iustorum 

et mittent eos in caminum ignis; ibi erit fletus 
et stridor dentium. 

Intellexistis haec omnia? ". Dicunt ei: " Etiam ". 

Ait autem illis: " Ideo omnis scriba doctus in 
regno caelorum similis est homini patri familias, 
qui profert de thesauro suo nova et vetera ". 

Et factum est, cum consummasset Iesus parabolas 
istas, transiit inde. 

Et veniens in patriam suam, docebat eos in 
synagoga eorum, ita ut mirarentur et dicerent: " 
Unde huic sapientia haec et virtutes? 

Nonne hic est fabri filius? Nonne mater eius 
dicitur Maria, et fratres eius Iacobus et Ioseph 
et Simon et Iudas? 

Et sorores eius nonne omnes apud nos sunt? Unde 
ergo huic omnia ista? ". 

Et scandalizabantur in eo. Iesus autem dixit eis: 
" Non est propheta sine honore nisi in patria et 
in domo sua ". 

Et non fecit ibi virtutes multas propter 
incredulitatem illorum. 

In illo tempore audivit He rodes tetrarcha famam 
Iesu 

et ait pueris suis: " Hic est Ioannes Baptista; 
ipse surrexit a mortuis, et ideo virtutes 
operantur in eo ". 

Herodes enim tenuit Ioannem et alligavit eum et 
posuit in carcere propter Herodiadem uxorem 
Philippi fratris sui. 

Dicebat enim illi Ioannes: " Non licet tibi habere 
eam ". 

Et volens illum occidere, timuit populum, quia 
sicut prophetam eum habebant. 

Die autem natalis Herodis saltavit filia 
Herodiadis in medio et placuit Herodi, 

unde cum iuramento pollicitus est ei dare, 
quodcumque postulasset. 

At illa, praemonita a matre sua: " Da mihi, 
inquit, hic in disco caput Ioannis Baptistae ". 

Et contristatus rex propter iuramentum et eos, qui 
pariter recumbebant, iussit dari 

misitque et decollavit Ioannem in carcere; 

et allatum est caput eius in disco et datum est 
puellae, et tulit matri suae. 

Et accedentes discipuli eius tulerunt corpus et 
sepelierunt illud et venientes nuntiaverunt Iesu. 

Quod cum audisset Iesus, secessit inde in navicula 
in locum desertum seorsum; et cum audissent, 
turbae secutae sunt eum pedestres de civitatibus. 

Et exiens vidit turbam multam et misertus est 
eorum et curavit languidos eorum. 

Vespere autem facto, accesserunt ad eum discipuli 
dicentes: " Desertus est locus, et hora iam 
praeteriit; dimitte turbas, ut euntes in castella 
emant sibi escas ". 

Iesus autem dixit eis: " Non habent necesse ire; 
date illis vos manducare ". 

Illi autem dicunt ei: " Non habemus hic nisi 
quinque panes et duos pisces ". 

Qui ait: " Afferte illos mihi huc ". 

Et cum iussisset turbas discumbere supra fenum, 
acceptis quinque panibus et duobus piscibus, 
aspiciens in caelum benedixit et fregit et dedit 
discipulis panes, discipuli autem turbis. 

Et manducaverunt omnes et saturati sunt; et 
tulerunt reliquias fragmentorum duodecim cophinos 
plenos. 

Manducantium autem fuit numerus fere quinque milia 
virorum, exceptis mulieribus et parvulis. 

Et statim iussit discipulos ascendere in naviculam 
et praecedere eum trans fretum, donec dimitteret 
turbas. 

Et dimissis turbis, ascendit in montem solus 
orare. Vespere autem facto, solus erat ibi. 

Navicula autem iam multis stadiis a terra 
distabat, fluctibus iactata; erat enim contrarius 
ventus. 

Quarta autem vigilia noctis venit ad eos ambulans 
supra mare. 

Discipuli autem, videntes eum supra mare 
ambulantem, turbati sunt dicentes: " Phantasma est 
", et prae timore clamaverunt. 

Statimque Iesus locutus est eis dicens: " Habete 
fiduciam, ego sum; nolite timere! ". 

Respondens autem ei Petrus dixit: " Domine, si tu 
es, iube me venire ad te super aquas ". 

At ipse ait: " Veni! ". Et descendens Petrus de 
navicula ambulavit super aquas et venit ad Iesum. 

Videns vero ventum validum timuit et, cum 
coepisset mergi, clamavit dicens: " Domine, salvum 
me fac! ". 

Continuo autem Iesus extendens manum apprehendit 
eum et ait illi: " Modicae fidei, quare dubitasti? 
". 

Et cum ascendissent in naviculam, cessavit ventus. 

Qui autem in navicula erant, adoraverunt eum 
dicentes: " Vere Filius Dei es! ". 

Et cum transfretassent, venerunt in terram 
Gennesaret. 

Et cum cognovissent eum viri loci illius, miserunt 
in universam regionem illam et obtulerunt ei omnes 
male habentes, 

et rogabant eum, ut vel fimbriam vestimenti eius 
tangerent; et, quicumque tetigerunt, salvi facti 
sunt. 

Tunc accedunt ad Iesum ab Hierosolymis pharisaei 
et scribae dicentes: 

" Quare discipuli tui transgrediuntur traditionem 
seniorum? Non enim lavant manus suas, cum panem 
manducant ". 

Ipse autem respondens ait illis: " Quare et vos 
transgredimini mandatum Dei propter traditionem 
vestram? 

Nam Deus dixit: "Honora patrem tuum et matrem" et: 
"Qui maledixerit patri vel matri, morte moriatur". 

Vos autem dicitis: "Quicumque dixerit patri vel 
matri: Munus est, quodcumque ex me profuerit, 

non honorificabit patrem suum"; et irritum 
fecistis verbum Dei propter traditionem vestram. 

Hypocritae! Bene prophetavit de vobis Isaias 
dicens: 

"Populus hic labiis me honorat, cor autem eorum 
longe est a me; 

sine causa autem colunt me docentes doctrinas 
mandata homi num" ". 

Et convocata ad se turba, dixit eis: " Audite et 
intellegite: 

Non quod intrat in os, coinquinat hominem; sed 
quod procedit ex ore, hoc coinquinat hominem! ". 

Tunc accedentes discipuli dicunt ei: " Scis quia 
pharisaei, audito verbo, scandalizati sunt? ". 

At ille respondens ait: " Omnis plantatio, quam 
non plantavit Pater meus caelestis, eradicabitur. 

Sinite illos: caeci sunt, duces caecorum. Caecus 
autem si caeco ducatum praestet, ambo in foveam 
cadent ". 

Respondens autem Petrus dixit ei: " Edissere nobis 
parabolam istam ". 

At ille dixit: " Adhuc et vos sine intellectu 
estis? 

Non intellegitis quia omne quod in os intrat, in 
ventrem vadit et in secessum emittitur? 

Quae autem procedunt de ore, de corde exeunt, et 
ea coinquinant hominem. 

De corde enim exeunt cogitationes malae, 
homicidia, adulteria, fornicationes, furta, falsa 
testimonia, blasphemiae. 

Haec sunt, quae coinquinant hominem; non lotis 
autem manibus manducare non coinquinat hominem ". 

Et egressus inde Iesus, secessit in partes Tyri et 
Sidonis. 

Et ecce mulier Chananaea a finibus illis egressa 
clamavit dicens: " Miserere mei, Domine, fili 
David! Filia mea male a daemonio vexatur ". 

Qui non respondit ei verbum. Et accedentes 
discipuli eius rogabant eum dicentes: " Dimitte 
eam, quia clamat post nos ". 

Ipse autem respondens ait: " Non sum missus nisi 
ad oves, quae perierunt domus Israel ". 

At illa venit et adoravit eum dicens: " Domine, 
adiuva me! ". 

Qui respondens ait: " Non est bonum sumere panem 
filiorum et mittere catellis ". 

At illa dixit: " Etiam, Domine, nam et catelli 
edunt de micis, quae cadunt de mensa dominorum 
suorum ". 

Tunc respondens Iesus ait illi: " O mulier, magna 
est fides tua! Fiat tibi, sicut vis ". Et sanata 
est filia illius ex illa hora. 

Et cum transisset inde, Iesus venit secus mare 
Galilaeae et ascendens in montem sedebat ibi. 

Et accesserunt ad eum turbae multae habentes secum 
claudos, caecos, debiles, mutos et alios multos et 
proiecerunt eos ad pedes eius, et curavit eos, 

ita ut turba miraretur videntes mutos loquentes, 
debiles sanos et claudos ambulantes et caecos 
videntes. Et magnificabant Deum Israel. 

Iesus autem convocatis discipulis suis dixit: " 
Misereor turbae, quia triduo iam perseverant mecum 
et non habent, quod manducent; et dimittere eos 
ieiunos nolo, ne forte deficiant in via ". 

Et dicunt ei discipuli: " Unde nobis in deserto 
panes tantos, ut saturemus turbam tantam? ". 

Et ait illis Iesus: " Quot panes habetis? ". At 
illi dixerunt: " Septem et paucos pisciculos ". 

Et praecepit turbae, ut discumberet super terram; 

et accipiens septem panes et pisces et gratias 
agens fregit et dedit discipulis, discipuli autem 
turbis. 

Et comederunt omnes et saturati sunt; et, quod 
superfuit de fragmentis, tulerunt septem sportas 
plenas. 

Erant autem, qui manducaverant, quattuor milia 
hominum extra mulieres et parvulos. 

Et dimissis turbis, ascendit in naviculam et venit 
in fines Magadan. 

Et accesserunt ad eum pharisaei et sadducaei 
tentantes et rogaverunt eum, ut signum de caelo 
ostenderet eis. 

At ille respondens ait eis: " Facto vespere 
dicitis: "Serenum erit, rubicundum est enim 
caelum"; 

et mane: "Hodie tempestas, rutilat enim triste 
caelum". Faciem quidem caeli diiudicare nostis, 
signa autem temporum non potestis. 

Generatio mala et adultera signum quaerit, et 
signum non dabitur ei, nisi signum Ionae ". Et, 
relictis illis, abiit. 

Et cum venissent discipuli trans fretum, obliti 
sunt panes accipere. 

Iesus autem dixit illis: " Intuemini et cavete a 
fermento pharisaeorum et sadducaeorum ". 

At illi cogitabant inter se dicentes: " Panes non 
accepimus!". 

Sciens autem Iesus dixit: " Quid cogitatis inter 
vos, modicae fidei, quia panes non habetis? 

Nondum intellegitis neque recordamini quinque 
panum quinque milium hominum, et quot cophinos 
sumpsistis? 

Neque septem panum quattuor milium hominum, et 
quot sportas sumpsistis? 

Quomodo non intellegitis quia non de panibus dixi 
vobis? Sed cavete a fermento pharisaeorum et 
sadducaeorum ". 

Tunc intellexerunt quia non dixerit cavendum a 
fermento panum sed a doctrina pharisaeorum et 
sadducaeorum. 

Venit autem Iesus in partes Caesareae Philippi et 
interrogabat discipulos suos dicens: " Quem dicunt 
homines esse Filium hominis?". 

At illi dixerunt: " Alii Ioannem Baptistam, alii 
autem Eliam, alii vero Ieremiam, aut unum ex 
prophetis ". 

Dicit illis: " Vos autem quem me esse dicitis? ". 

Respondens Simon Petrus dixit: " Tu es Christus, 
Filius Dei vivi ". 

Respondens autem Iesus dixit ei: " Beatus es, 
Simon Bariona, quia caro et sanguis non revelavit 
tibi sed Pater meus, qui in caelis est. 

Et ego dico tibi: Tu es Petrus, et super hanc 
petram aedificabo Ecclesiam meam; et portae inferi 
non praevalebunt adversum eam. 

Tibi dabo claves regni caelorum; et quodcumque 
ligaveris super terram, erit ligatum in caelis, et 
quodcumque solveris super terram, erit solutum in 
caelis ". 

Tunc praecepit discipulis, ut nemini dicerent quia 
ipse esset Christus. 

Exinde coepit Iesus ostendere discipulis suis quia 
oporteret eum ire Hierosolymam et multa pati a 
senioribus et principibus sacerdotum et scribis et 
occidi et tertia die resurgere. 

Et assumens eum Petrus coepit increpare illum 
dicens: " Absit a te, Domine; non erit tibi hoc ". 

Qui conversus dixit Petro: " Vade post me, Satana! 
Scandalum es mihi, quia non sapis ea, quae Dei 
sunt, sed ea, quae hominum! ". 

Tunc Iesus dixit discipulis suis: " Si quis vult 
post me venire, abneget semetipsum et tollat 
crucem suam et sequatur me. 

Qui enim voluerit animam suam salvam facere, 
perdet eam; qui autem perdiderit animam suam 
propter me, inveniet eam. 

Quid enim prodest homini, si mundum universum 
lucretur, animae vero suae detrimentum patiatur? 
Aut quam dabit homo commutationem pro anima sua? 

Filius enim hominis venturus est in gloria Patris 
sui cum angelis suis, et tunc reddet unicuique 
secundum opus eius. 

Amen dico vobis: Sunt quidam de hic stantibus, qui 
non gustabunt mortem, donec videant Filium hominis 
venientem in regno suo ". 

Et post dies sex assumit Iesus Petrum et Iacobum 
et Ioan nem fratrem eius et ducit illos in montem 
excelsum seorsum. 

Et transfiguratus est ante eos; et resplenduit 
facies eius sicut sol, vestimenta autem eius facta 
sunt alba sicut lux. 

Et ecce apparuit illis Moyses et Elias cum eo 
loquentes. 

Respondens autem Petrus dixit ad Iesum: " Domine, 
bonum est nos hic esse. Si vis, faciam hic tria 
tabernacula: tibi unum et Moysi unum et Eliae unum 
". 

Adhuc eo loquente, ecce nubes lucida obumbravit 
eos; et ecce vox de nube dicens: " Hic est Filius 
meus dilectus, in quo mihi bene complacui; ipsum 
audite ". 

Et audientes discipuli ceciderunt in faciem suam 
et timuerunt valde. 

Et accessit Iesus et tetigit eos dixitque eis: " 
Surgite et nolite timere ". 

Levantes autem oculos suos, neminem viderunt nisi 
solum Iesum. 

Et descendentibus illis de monte, praecepit eis 
Iesus dicens: " Nemini dixeritis visionem, donec 
Filius hominis a mortuis resurgat ". 

Et interrogaverunt eum discipuli dicentes: " Quid 
ergo scribae dicunt quod Eliam oporteat primum 
venire? ". 

At ille respondens ait: " Elias quidem venturus 
est et restituet omnia. 

Dico autem vobis quia Elias iam venit, et non 
cognoverunt eum, sed fecerunt in eo, quaecumque 
voluerunt; sic et Filius hominis passurus est ab 
eis ". 

Tunc intellexerunt discipuli quia de Ioanne 
Baptista dixisset eis. 

Et cum venissent ad turbam, accessit ad eum homo 
genibus provolutus ante eum 

et dicens: " Domine, miserere filii mei, quia 
lunaticus est et male patitur; nam saepe cadit in 
ignem et crebro in aquam. 

Et obtuli eum discipulis tuis, et non potuerunt 
curare eum ". 

Respondens autem Iesus ait: " O generatio 
incredula et perversa, quousque ero vobiscum? 
Usquequo patiar vos? Afferte huc illum ad me ". 

Et increpavit eum Iesus, et exiit ab eo daemonium, 
et curatus est puer ex illa hora. 

Tunc accesserunt discipuli ad Iesum secreto et 
dixerunt: " Quare nos non potuimus eicere illum? 
". 

Ille autem dicit illis: " Propter modicam fidem 
vestram. Amen quippe dico vobis: Si habueritis 
fidem sicut granum sinapis, dicetis monti huic: 
"Transi hinc illuc!", et transibit, et nihil 
impossibile erit vobis ". 

Conversantibus autem eis in Galilaea, dixit illis 
Iesus: " Filius hominis tradendus est in manus 
hominum, 

et occident eum, et tertio die resurget ". Et 
contristati sunt vehementer. 

Et cum venissent Capharnaum, accesserunt, qui 
didrachma accipiebant, ad Petrum et dixerunt: " 
Magister vester non solvit didrachma? ". 

Ait: " Etiam". Et cum intrasset domum, praevenit 
eum Iesus dicens: " Quid tibi videtur, Simon? 
Reges terrae a quibus accipiunt tributum vel 
censum? A filiis suis an ab alienis? ". 

Cum autem ille dixisset: " Ab alienis ", dixit 
illi Iesus: " Ergo liberi sunt filii. 

Ut autem non scandalizemus eos, vade ad mare et 
mitte hamum; et eum piscem, qui primus ascenderit, 
tolle; et, aperto ore, eius invenies staterem. 
Illum sumens, da eis pro me et te ". 

In illa hora accesserunt di scipuli ad Iesum 
dicentes: " Quis putas maior est in regno 
caelorum? ". 

Et advocans parvulum, statuit eum in medio eorum 

et dixit: " Amen dico vobis: Nisi conversi 
fueritis et efiiciamini sicut parvuli, non 
intrabitis in regnum caelorum. 

Quicumque ergo humiliaverit se sicut parvulus 
iste, hic est maior in regno caelorum. 

Et, qui susceperit unum parvulum talem in nomine 
meo, me suscipit. 

Qui autem scandalizaverit unum de pusillis istis, 
qui in me credunt, expedit ei, ut suspendatur mola 
asinaria in collo eius et demergatur in profundum 
maris. 

Vae mundo ab scandalis! Necesse est enim ut 
veniant scandala; verumtamen vae homini, per quem 
scandalum venit! 

Si autem manus tua vel pes tuus scandalizat te, 
abscide eum et proice abs te: bonum tibi est ad 
vitam ingredi debilem vel claudum, quam duas manus 
vel duos pedes habentem mitti in ignem aeternum. 

Et si oculus tuus scandalizat te, erue eum et 
proice abs te: bonum tibi est unoculum in vitam 
intrare, quam duos oculos habentem mitti in 
gehennam ignis. 

Videte, ne contemnatis unum ex his pusillis; dico 
enim vobis quia angeli eorum in caelis semper 
vident faciem Patris mei, qui in caelis est. 

Quid vobis videtur? Si fuerint alicui centum oves, 
et erraverit una ex eis, nonne relinquet nonaginta 
novem in montibus et vadit quaerere eam, quae 
erravit? 

Et si contigerit ut inveniat eam, amen dico vobis 
quia gaudebit super eam magis quam super nonaginta 
novem, quae non erraverunt. 

Sic non est voluntas ante Patrem vestrum, qui in 
caelis est, ut pereat unus de pusillis istis. 

Si autem peccaverit in te frater tuus, vade, 
corripe eum inter te et ipsum solum. Si te 
audierit, lucratus es fratrem tuum; 

si autem non audierit, adhibe tecum adhuc unum vel 
duos, ut in ore duorum testium vel trium stet omne 
verbum; 

quod si noluerit audire eos, dic ecclesiae; si 
autem et ecclesiam noluerit audire, sit tibi sicut 
ethnicus et publicanus. 

Amen dico vobis: Quaecumque alligaveritis super 
terram, erunt ligata in caelo; et, quaecumque 
solveritis super terram, erunt soluta in caelo. 

Iterum dico vobis: Si duo ex vobis consenserint 
super terram de omni re, quamcumque petierint, 
fiet illis a Patre meo, qui in caelis est. 

Ubi enim sunt duo vel tres congregati in nomine 
meo, ibi sum in medio eorum ". 

Tunc accedens Petrus dixit ei: " Domine, quotiens 
peccabit in me frater meus, et dimittam ei? Usque 
septies? ". 

Dicit illi Iesus: " Non dico tibi usque septies 
sed usque septuagies septies. 

Ideo assimilatum est regnum caelorum homini regi, 
qui voluit rationem ponere cum servis suis. 

Et cum coepisset rationem ponere, oblatus est ei 
unus, qui debebat decem milia talenta. 

Cum autem non haberet, unde redderet, iussit eum 
dominus venumdari et uxorem et filios et omnia, 
quae habebat, et reddi. 

Procidens igitur servus ille adorabat eum dicens: 
"Patientiam habe in me, et omnia reddam tibi". 

Misertus autem dominus servi illius dimisit eum et 
debitum dimisit ei. 

Egressus autem servus ille invenit unum de 
conservis suis, qui debebat ei centum denarios, et 
tenens suffocabat eum dicens: "Redde, quod 
debes!". 

Procidens igitur conservus eius rogabat eum 
dicens: "Patientiam habe in me, et reddam tibi". 

Ille autem noluit, sed abiit et misit eum in 
carcerem, donec redderet debitum. 

Videntes autem conservi eius, quae fiebant, 
contristati sunt valde et venerunt et narraverunt 
domino suo omnia, quae facta erant. 

Tunc vocavit illum dominus suus et ait illi: 
"Serve nequam, omne debitum illud dimisi tibi, 
quoniam rogasti me; 

non oportuit et te misereri conservi tui, sicut et 
ego tui misertus sum?". 

Et iratus dominus eius tradidit eum tortoribus, 
quoadusque redderet universum debitum. 

Sic et Pater meus caelestis faciet vobis, si non 
remiseritis unusquisque fratri suo de cordibus 
vestris ". 

Et factum est, cum consum masset Iesus sermones 
istos, migravit a Galilaea et venit in fines 
Iudaeae trans Iordanem. 

Et secutae sunt eum turbae multae, et curavit eos 
ibi. 

Et accesserunt ad eum pharisaei tentantes eum et 
dicentes: " Licet homini dimittere uxorem suam 
quacumque ex causa? ". 

Qui respondens ait: " Non legistis quia, qui 
creavit ab initio, masculum et feminam fecit eos 

et dixit: "Propter hoc dimittet homo patrem et 
matrem et adhaerebit uxori suae, et erunt duo in 
carne una?". 

Itaque iam non sunt duo sed una caro. Quod ergo 
Deus coniunxit, homo non separet ". 

Dicunt illi: " Quid ergo Moyses mandavit dari 
libellum repudii et dimittere? ". 

Ait illis: " Moyses ad duritiam cordis vestri 
permisit vobis dimittere uxores vestras; ab initio 
autem non sic fuit. 

Dico autem vobis quia quicumque dimiserit uxorem 
suam, nisi ob fornicationem, et aliam duxerit, 
moechatur ". 

Dicunt ei discipuli eius: " Si ita est causa 
hominis cum uxore, non expedit nubere ". 

Qui dixit eis: " Non omnes capiunt verbum istud, 
sed quibus datum est. 

Sunt enim eunuchi, qui de matris utero sic nati 
sunt; et sunt eunuchi, qui facti sunt ab 
hominibus; et sunt eunuchi, qui seipsos 
castraverunt propter regnum caelorum. Qui potest 
capere, capiat ". 

Tunc oblati sunt ei parvuli, ut manus eis 
imponeret et oraret; discipuli autem increpabant 
eis. 

Iesus vero ait: " Sinite parvulos et nolite eos 
prohibere ad me venire; talium est enim regnum 
caelorum ". 

Et cum imposuisset eis manus, abiit inde. 

Et ecce unus accedens ait illi: " Magister, quid 
boni faciam, ut habeam vitam aeternam? ". Qui 
dixit ei: 

" Quid me interrogas de bono? Unus est bonus. Si 
autem vis ad vitam ingredi, serva mandata ". 

Dicit illi: " Quae? ". Iesus autem dixit: " Non 
homicidium facies, non adulterabis, non facies 
furtum, non falsum testimonium dices, 

honora patrem et matrem et diliges proximum tuum 
sicut teipsum ". 

Dicit illi adulescens: " Omnia haec custodivi. 
Quid adhuc mihi deest? ". 

Ait illi Iesus: " Si vis perfectus esse, vade, 
vende, quae habes, et da pauperibus, et habebis 
thesaurum in caelo; et veni, sequere me ". 

Cum audisset autem adulescens verbum, abiit 
tristis; erat enim habens multas possessiones. 

Iesus autem dixit discipulis suis: " Amen dico 
vobis: Dives difficile intrabit in regnum 
caelorum. 

Et iterum dico vobis: Facilius est camelum per 
foramen acus transire, quam divitem intrare in 
regnum Dei ". 

Auditis autem his, discipuli mirabantur valde 
dicentes: " Quis ergo poterit salvus esse? ". 

Aspiciens autem Iesus dixit illis: " Apud homines 
hoc impossibile est, apud Deum autem omnia 
possibilia sunt ". 

Tunc respondens Petrus dixit ei: " Ecce nos 
reliquimus omnia et secuti sumus te. Quid ergo 
erit nobis? ". 

Iesus autem dixit illis: " Amen dico vobis quod 
vos, qui secuti estis me, in regeneratione, cum 
sederit Filius hominis in throno gloriae suae, 
sedebitis et vos super thronos duodecim, 
iudicantes duodecim tribus Israel. 

Et omnis, qui reliquit domos vel fratres aut 
sorores aut patrem aut matrem aut filios aut agros 
propter nomen meum, centuplum accipiet et vitam 
aeternam possidebit. 

Multi autem erunt primi novissimi, et novissimi 
primi. 

Simile est enim regnum cae lorum homini patri 
familias, qui exiit primo mane conducere operarios 
in vineam suam; 

conventione autem facta cum operariis ex denario 
diurno, misit eos in vineam suam. 

Et egressus circa horam tertiam vidit alios 
stantes in foro otiosos 

et illis dixit: "Ite et vos in vineam; et, quod 
iustum fuerit, dabo vobis". 

Illi autem abierunt. Iterum autem exiit circa 
sextam et nonam horam et fecit similiter. 

Circa undecimam vero exiit et invenit alios 
stantes et dicit illis: "Quid hic statis tota die 
otiosi?". 

Dicunt ei: "Quia nemo nos conduxit". Dicit illis: 
"Ite et vos in vineam". 

Cum sero autem factum esset, dicit dominus vineae 
procuratori suo: " Voca operarios et redde illis 
mercedem incipiens a novissimis usque ad primos ". 

Et cum venissent, qui circa undecimam horam 
venerant, acceperunt singuli denarium. 

Venientes autem primi arbitrati sunt quod plus 
essent accepturi; acceperunt autem et ipsi singuli 
denarium. 

Accipientes autem murmurabant adversus patrem 
familias 

dicentes: "Hi novissimi una hora fecerunt, et 
pares illos nobis fecisti, qui portavimus pondus 
diei et aestum!". 

At ille respondens uni eorum dixit: "Amice, non 
facio tibi iniuriam; nonne ex denario convenisti 
mecum? 

Tolle, quod tuum est, et vade; volo autem et huic 
novissimo dare sicut et tibi. 

Aut non licet mihi, quod volo, facere de meis? An 
oculus tuus nequam est, quia ego bonus sum?". 

Sic erunt novissimi primi, et primi novissimi ". 

Et ascendens Iesus Hierosolymam assumpsit Duodecim 
discipulos secreto et ait illis in via: 

" Ecce ascendimus Hierosolymam, et Filius hominis 
tradetur principibus sacerdotum et scribis, et 
condemnabunt eum morte 

et tradent eum gentibus ad illudendum et 
flagellandum et crucifigendum, et tertia die 
resurget ". 

Tunc accessit ad eum mater filiorum Zebedaei cum 
filiis suis, adorans et petens aliquid ab eo. 

Qui dixit ei: " Quid vis? ". Ait illi: " Dic ut 
sedeant hi duo filii mei unus ad dexteram tuam et 
unus ad sinistram in regno tuo ". 

Respondens autem Iesus dixit: " Nescitis quid 
petatis. Potestis bibere calicem, quem ego 
bibiturus sum? ". Dicunt ei: " Possumus ". 

Ait illis: " Calicem quidem meum bibetis, sedere 
autem ad dexteram meam et sinistram non est meum 
dare illud, sed quibus paratum est a Patre meo ". 

Et audientes decem indignati sunt de duobus 
fratribus. 

Iesus autem vocavit eos ad se et ait: " Scitis 
quia principes gentium dominantur eorum et, qui 
magni sunt, potestatem exercent in eos. 

Non ita erit inter vos, sed quicumque voluerit 
inter vos magnus fieri, erit vester minister; 

et, quicumque voluerit inter vos primus esse, erit 
vester servus; 

sicut Filius hominis non venit ministrari sed 
ministrare et dare animam suam redemptionem pro 
multis ". 

Et egredientibus illis ab Iericho, secuta est eum 
turba multa. 

Et ecce duo caeci sedentes secus viam audierunt 
quia Iesus transiret et clamaverunt dicentes: " 
Domine, miserere nostri, fili David! ". 

Turba autem increpabat eos, ut tacerent; at illi 
magis clamabant dicentes: " Domine, miserere 
nostri, fili David! ". 

Et stetit Iesus et vocavit eos et ait: " Quid 
vultis, ut faciam vobis?". 

Dicunt illi: " Domine, ut aperiantur oculi nostri 
". 

Misertus autem Iesus, tetigit oculos eorum; et 
confestim viderunt et secuti sunt eum. 

Et cum appropinquassent Hierosolymis et venissent 
Bethfage, ad montem Oliveti, tunc Iesus misit duos 
discipulos 

dicens eis: " Ite in castellum, quod contra vos 
est, et statim invenietis asinam alligatam et 
pullum cum ea; solvite et adducite mihi. 

Et si quis vobis aliquid dixerit, dicite: "Dominus 
eos necessarios habet", et confestim dimittet eos 
". 

Hoc autem factum est, ut impleretur, quod dictum 
est per prophetam dicentem: 

" Dicite filiae Sion: Ecce Rex tuus venit tibi, 
mansuetus et sedens super asinam et super pullum 
filium subiugalis ". 

Euntes autem discipuli fecerunt, sicut praecepit 
illis Iesus, 

et adduxerunt asinam et pullum; et imposuerunt 
super eis vestimenta sua, et sedit super ea. 

Plurima autem turba straverunt vestimenta sua in 
via; alii autem caedebant ramos de arboribus et 
sternebant in via. 

Turbae autem, quae praecedebant eum et quae 
sequebantur, clamabant dicentes: " Hosanna filio 
David! Benedictus, qui venit in nomine Domini! 
Hosanna in altissimis! ". 

Et cum intrasset Hierosolymam, commota est 
universa civitas dicens: " Quis est hic?". 

Turbae autem dicebant: " Hic est Iesus propheta a 
Nazareth Galilaeae ". 

Et intravit Iesus in templum et eiciebat omnes 
vendentes et ementes in templo, et mensas 
nummulariorum evertit et cathedras vendentium 
columbas, 

et dicit eis: " Scriptum est: "Domus mea domus 
orationis vocabitur". Vos autem facitis eam 
speluncam latronum ". 

Et accesserunt ad eum caeci et claudi in templo, 
et sanavit eos. 

Videntes autem principes sacerdotum et scribae 
mirabilia, quae fecit, et pueros clamantes in 
templo et dicentes: " Hosanna filio David ", 
indignati sunt 

et dixerunt ei: " Audis quid isti dicant? ". Iesus 
autem dicit eis: " Utique; numquam legistis: "Ex 
ore infantium et lactantium perfecisti laudem"? ". 

Et relictis illis, abiit foras extra civitatem in 
Bethaniam ibique mansit. 

Mane autem revertens in civitatem, esuriit. 

Et videns fici arborem unam secus viam, venit ad 
eam; et nihil invenit in ea nisi folia tantum et 
ait illi: " Numquam ex te fructus nascatur in 
sempiternum ". Et arefacta est continuo ficulnea. 

Et videntes discipuli mirati sunt dicentes: " 
Quomodo continuo aruit ficulnea? ". 

Respondens autem Iesus ait eis: " Amen dico vobis: 
Si habueritis fidem et non haesitaveritis, non 
solum de ficulnea facietis, sed et si monti huic 
dixeritis: "Tolle et iacta te in mare", fiet. 

Et omnia, quaecumque petieritis in oratione 
credentes, accipietis ". 

Et cum venisset in templum, accesserunt ad eum 
docentem principes sacerdotum et seniores populi 
dicentes: " In qua potestate haec facis? Et quis 
tibi dedit hanc potestatem? ". 

Respondens autem Iesus dixit illis: " Interrogabo 
vos et ego unum sermonem, quem si dixeritis mihi, 
et ego vobis dicam, in qua potestate haec facio: 

Baptismum Ioannis unde erat? A caelo an ex 
hominibus? ". At illi cogitabant inter se 
dicentes: " Si dixerimus: "E caelo", dicet nobis: 
"Quare ergo non credidistis illi?"; 

si autem dixerimus: "Ex hominibus", timemus 
turbam; omnes enim habent Ioannem sicut prophetam 
". 

Et respondentes Iesu dixerunt: " Nescimus ". Ait 
illis et ipse: " Nec ego dico vobis in qua 
potestate haec facio ". 

" Quid autem vobis videtur? Homo quidam habebat 
duos filios. Et accedens ad primum dixit: "Fili, 
vade hodie, operare in vinea". 

Ille autem respondens ait: "Nolo"; postea autem 
paenitentia motus abiit. 

Accedens autem ad alterum dixit similiter. At ille 
respondens ait: "Eo, domine"; et non ivit. 

Quis ex duobus fecit voluntatem patris? ". Dicunt: 
" Primus ". Dicit illis Iesus: " Amen dico vobis: 
Publicani et meretrices praecedunt vos in regnum 
Dei. 

Venit enim ad vos Ioannes in via iustitiae, et non 
credidistis ei; publicani autem et meretrices 
crediderunt ei. Vos autem videntes nec 
paenitentiam habuistis postea, ut crederetis ei. 

Aliam parabolam audite. Homo erat pater familias, 
qui plantavit vineam et saepem circumdedit ei et 
fodit in ea torcular et aedificavit turrim et 
locavit eam agricolis et peregre profectus est. 

Cum autem tempus fructuum appropinquasset, misit 
servos suos ad agricolas, ut acciperent fructus 
eius. 

Et agricolae, apprehensis servis eius, alium 
ceciderunt, alium occiderunt, alium vero 
lapidaverunt. 

Iterum misit alios servos plures prioribus, et 
fecerunt illis similiter. 

Novissime autem misit ad eos filium suum dicens: 
"Verebuntur filium meum". 

Agricolae autem videntes filium dixerunt intra se: 
"Hic est heres. Venite, occidamus eum et habebimus 
hereditatem eius". 

Et apprehensum eum eiecerunt extra vineam et 
occiderunt. 

Cum ergo venerit dominus vineae, quid faciet 
agricolis illis? ". 

Aiunt illi: " Malos male perdet et vineam locabit 
aliis agricolis, qui reddant ei fructum temporibus 
suis ". 

Dicit illis Iesus: " Numquam legistis in 
Scripturis: "Lapidem quem reprobaverunt 
aedificantes, hic factus est in caput anguli; a 
Domino factum est istud et est mirabile in oculis 
nostris" ? 

Ideo dico vobis quia auferetur a vobis regnum Dei 
et dabitur genti facienti fructus eius. 

Et, qui ceciderit super lapidem istum 
confringetur; super quem vero ceciderit, conteret 
eum ". 

Et cum audissent principes sacerdotum et pharisaei 
parabolas eius, cognoverunt quod de ipsis diceret; 

et quaerentes eum tenere, timuerunt turbas, 
quoniam sicut prophetam eum habebant. 

Et respondens Iesus dixit ite rum in parabolis eis 
dicens: 

" Simile factum est regnum caelorum homini regi, 
qui fecit nuptias filio suo. 

Et misit servos suos vocare invitatos ad nuptias, 
et nolebant venire. 

Iterum misit alios servos dicens: "Dicite 
invitatis: Ecce prandium meum paravi, tauri mei et 
altilia occisa, et omnia parata; venite ad 
nuptias". 

Illi autem neglexerunt et abierunt, alius in 
villam suam, alius vero ad negotiationem suam; 

reliqui vero tenuerunt servos eius et contumelia 
affectos occiderunt. 

Rex autem iratus est et, missis exercitibus suis, 
perdidit homicidas illos et civitatem illorum 
succendit. 

Tunc ait servis suis: "Nuptiae quidem paratae 
sunt, sed qui invitati erant, non fuerunt digni; 

ite ergo ad exitus viarum, et quoscumque 
inveneritis, vocate ad nuptias". 

Et egressi servi illi in vias, congregaverunt 
omnes, quos invenerunt, malos et bonos; et 
impletae sunt nuptiae discumbentium. 

Intravit autem rex, ut videret discumbentes, et 
vidit ibi hominem non vestitum veste nuptiali 

et ait illi: "Amice, quomodo huc intrasti, non 
habens vestem nuptialem?". At ille obmutuit. 

Tunc dixit rex ministris: "Ligate pedes eius et 
manus et mittite eum in tenebras exteriores: ibi 
erit fletus et stridor dentium". 

Multi enim sunt vocati, pauci vero electi ". 

Tunc abeuntes pharisaei consilium inierunt, ut 
caperent eum in sermone. 

Et mittunt ei discipulos suos cum herodianis 
dicentes: " Magister, scimus quia verax es et viam 
Dei in veritate doces, et non est tibi cura de 
aliquo; non enim respicis personam hominum. 

Dic ergo nobis quid tibi videatur: Licet censum 
dare Caesari an non? ". 

Cognita autem Iesus nequitia eorum, ait: " Quid me 
tentatis, hypocritae? 

Ostendite mihi nomisma census ". At illi 
obtulerunt ei denarium. 

Et ait illis: " Cuius est imago haec et 
suprascriptio? ". 

Dicunt ei: " Caesaris ". Tunc ait illis: " Reddite 
ergo, quae sunt Caesaris, Caesari et, quae sunt 
Dei, Deo ". 

Et audientes mirati sunt et, relicto eo, abierunt. 

In illo die accesserunt ad eum sadducaei, qui 
dicunt non esse resurrectionem, et interrogaverunt 
eum 

dicentes: " Magister, Moyses dixit, si quis 
mortuus fuerit non habens filios, ut ducat frater 
eius uxorem illius et suscitet semen fratri suo. 

Erant autem apud nos septem fratres: et primus, 
uxore ducta, defunctus est et non habens semen 
reliquit uxorem suam fratri suo; 

similiter secundus et tertius usque ad septimum. 

Novissime autem omnium mulier defuncta est. 

In resurrectione ergo cuius erit de septem uxor? 
Omnes enim habuerunt eam ". 

Respondens autem Iesus ait illis: " Erratis 
nescientes Scripturas neque virtutem Dei; 

in resurrectione enim neque nubent neque nubentur, 
sed sunt sicut angeli in caelo. 

De resurrectione autem mortuorum non legistis, 
quod dictum est vobis a Deo dicente: 

"Ego sum Deus Abraham et Deus Isaac et Deus 
Iacob"? Non est Deus mortuorum sed viventium ". 

Et audientes turbae mirabantur in doctrina eius. 

Pharisaei autem audientes quod silentium 
imposuisset sadducaeis, convenerunt in unum. 

Et interrogavit unus ex eis legis doctor tentans 
eum: 

" Magister, quod est mandatum magnum in Lege? ". 

Ait autem illi: " Diliges Dominum Deum tuum in 
toto corde tuo et in tota anima tua et in tota 
mente tua: 

hoc est magnum et primum mandatum. 

Secundum autem simile est huic: Diliges proximum 
tuum sicut teipsum. 

In his duobus mandatis universa Lex pendet et 
Prophetae ". 

Congregatis autem pharisaeis, interrogavit eos 
Iesus 

dicens: " Quid vobis videtur de Christo? Cuius 
filius est? ". Dicunt ei: " David ". 

Ait illis: " Quomodo ergo David in Spiritu vocat 
eum Dominum dicens: 

"Dixit Dominus Domino meo: Sede a dextris meis, 
donec ponam inimicos tuos sub pedibus tuis"? 

Si ergo David vocat eum Dominum, quomodo filius 
eius est? ". 

Et nemo poterat respondere ei verbum, neque ausus 
fuit quisquam ex illa die eum amplius interrogare. 

Tunc Iesus locutus est ad turbas et ad discipulos 
suos 

dicens: " Super cathedram Moysis sederunt scribae 
et pharisaei. 

Omnia ergo, quaecumque dixerint vobis, facite et 
servate; secundum opera vero eorum nolite facere: 
dicunt enim et non faciunt. 

Alligant autem onera gravia et importabilia et 
imponunt in umeros hominum, ipsi autem digito suo 
nolunt ea movere. 

Omnia vero opera sua faciunt, ut videantur ab 
hominibus: dilatant enim phylacteria sua et 
magnificant fimbrias, 

amant autem primum recubitum in cenis et primas 
cathedras in synagogis 

et salutationes in foro et vocari ab hominibus 
Rabbi. 

Vos autem nolite vocari Rabbi; unus enim est 
Magister vester, omnes autem vos fratres estis. 

Et Patrem nolite vocare vobis super terram, unus 
enim est Pater vester, caelestis. 

Nec vocemini Magistri, quia Magister vester unus 
est, Christus. 

Qui maior est vestrum, erit minister vester. 

Qui autem se exaltaverit, humiliabitur; et, qui se 
humiliaverit, exaltabitur. 

Vae autem vobis, scribae et pharisaei hypocritae, 
quia clauditis regnum caelorum ante homines! Vos 
enim non intratis nec introeuntes sinitis intrare. 

Vae vobis, scribae et pharisaei hypocritae, quia 
circuitis mare et aridam, ut faciatis unum 
proselytum, et cum fuerit factus, facitis eum 
filium gehennae duplo quam vos! 

Vae vobis, duces caeci, qui dicitis: "Quicumque 
iuraverit per templum, nihil est; quicumque autem 
iuraverit in auro templi, debet". 

Stulti et caeci! Quid enim maius est: aurum an 
templum, quod sanctificat aurum? 

Et: "Quicumque iuraverit in altari, nihil est; 
quicumque autem iuraverit in dono, quod est super 
illud, debet". 

Caeci! Quid enim maius est: donum an altare, quod 
sanctificat donum? 

Qui ergo iuraverit in altari, iurat in eo et in 
omnibus, quae super illud sunt; 

et, qui iuraverit in templo, iurat in illo et in 
eo, qui inhabitat in ipso; 

et, qui iuraverit in caelo, iurat in throno Dei et 
in eo, qui sedet super eum. 

Vae vobis, scribae et pharisaei hypocritae, quia 
decimatis mentam et anethum et cyminum et 
reliquistis, quae graviora sunt legis: iudicium et 
misericordiam et fidem! Haec oportuit facere et 
illa non omittere. 

Duces caeci, excolantes culicem, camelum autem 
glutientes. 

Vae vobis, scribae et pharisaei hypocritae, quia 
mundatis, quod de foris est calicis et paropsidis, 
intus autem pleni sunt rapina et immunditia! 

Pharisaee caece, munda prius, quod intus est 
calicis, ut fiat et id, quod de foris eius est, 
mundum. 

Vae vobis, scribae et pharisaei hypocritae, quia 
similes estis sepulcris dealbatis, quae a foris 
quidem parent speciosa, intus vero plena sunt 
ossibus mortuorum et omni spurcitia! 

Sic et vos a foris quidem paretis hominibus iusti, 
intus autem pleni estis hypocrisi et iniquitate. 

Vae vobis, scribae et pharisaei hypocritae, qui 
aedificatis sepulcra prophetarum et ornatis 
monumenta iustorum 

et dicitis: "Si fuissemus in diebus patrum 
nostrorum, non essemus socii eorum in sanguine 
prophetarum"! 

Itaque testimonio estis vobismetipsis quia filii 
estis eorum, qui prophetas occiderunt. 

Et vos implete mensuram patrum vestrorum. 

Serpentes, genimina viperarum, quomodo fugietis a 
iudicio gehennae? 

Ideo ecce ego mitto ad vos prophetas et sapientes 
et scribas; ex illis occidetis et crucifigetis et 
ex eis flagellabitis in synagogis vestris et 
persequemini de civitate in civitatem, 

ut veniat super vos omnis sanguis iustus, qui 
effusus est super terram a sanguine Abel iusti 
usque ad sanguinem Zachariae filii Barachiae, quem 
occidistis inter templum et altare. 

Amen dico vobis: Venient haec omnia super 
generationem istam. 

Ierusalem, Ierusalem, quae occidis prophetas et 
lapidas eos, qui ad te missi sunt, quotiens volui 
congregare filios tuos, quemadmodum gallina 
congregat pullos suos sub alas, et noluistis! 

Ecce relinquitur vobis domus vestra deserta! 

Dico enim vobis: Non me videbitis amodo, donec 
dicatis: "Benedictus, qui venit in nomine Dominil" 
". 

Et egressus Iesus de templo ibat, et accesserunt 
discipuli eius, ut ostenderent ei aedificationes 
templi; 

ipse autem respondens dixit eis: " Non videtis 
haec omnia? Amen dico vobis: Non relinquetur hic 
lapis super lapidem, qui non destruetur ". 

Sedente autem eo super montem Oliveti, accesserunt 
ad eum discipuli secreto dicentes: " Dic nobis: 
Quando haec erunt, et quod signum adventus tui et 
consummationis saeculi? ". 

Et respondens Iesus dixit eis: " Videte, ne quis 
vos seducat. 

Multi enim venient in nomine meo dicentes: "Ego 
sum Christus", et multos seducent. 

Audituri enim estis proelia et opiniones 
proeliorum. Videte, ne turbemini; oportet enim 
fieri, sed nondum est finis. 

Consurget enim gens in gentem, et regnum in 
regnum, et erunt fames et terrae motus per loca; 

haec autem omnia initia sunt dolorum. 

Tunc tradent vos in tribulationem et occident vos, 
et eritis odio omnibus gentibus propter nomen 
meum. 

Et tunc scandalizabuntur multi et invicem tradent 
et odio habebunt invicem; 

et multi pseudoprophetae surgent et seducent 
multos. 

Et, quoniam abundavit iniquitas, refrigescet 
caritas multorum; 

qui autem permanserit usque in finem, hic salvus 
erit. 

Et praedicabitur hoc evangelium regni in universo 
orbe in testimonium omnibus gentibus; et tunc 
veniet consummatio. 

Cum ergo videritis abominationem desolationis, 
quae dicta est a Daniele propheta, stantem in loco 
sancto, qui legit, intellegat: 

tunc qui in Iudaea sunt, fugiant ad montes; 

qui in tecto, non descendat tollere aliquid de 
domo sua; 

et, qui in agro, non revertatur tollere pallium 
suum. 

Vae autem praegnantibus et nutrientibus in illis 
diebus! 

Orate autem, ut non fiat fuga vestra hieme vel 
sabbato: 

erit enim tunc tribulatio magna, qualis non fuit 
ab initio mundi usque modo neque fiet. 

Et nisi breviati fuissent dies illi, non fieret 
salva omnis caro; sed propter electos breviabuntur 
dies illi. 

Tunc si quis vobis dixerit: "Ecce hic Christus" 
aut: "Hic", nolite credere. 

Surgent enim pseudochristi et pseudoprophetae et 
dabunt signa magna et prodigia, ita ut in errorem 
inducantur, si fieri potest, etiam electi. 

Ecce praedixi vobis. 

Si ergo dixerint vobis: "Ecce in deserto est", 
nolite exire; "Ecce in penetralibus", nolite 
credere; 

sicut enim fulgur exit ab oriente et paret usque 
in occidentem, ita erit adventus Filii hominis. 

Ubicumque fuerit corpus, illuc congregabuntur 
aquilae. 

Statim autem post tribulationem dierum illorum, 
sol obscurabitur, et luna non dabit lumen suum, et 
stellae cadent de caelo, et virtutes caelorum 
commovebuntur. 

Et tunc parebit signum Filii hominis in caelo, et 
tunc plangent omnes tribus terrae et videbunt 
Filium hominis venientem in nubibus caeli cum 
virtute et gloria multa; 

et mittet angelos suos cum tuba magna, et 
congregabunt electos eius a quattuor ventis, a 
summis caelorum usque ad terminos eorum. 

Ab arbore autem fici discite parabolam: cum iam 
ramus eius tener fuerit, et folia nata, scitis 
quia prope est aestas. 

Ita et vos, cum videritis haec omnia, scitote quia 
prope est in ianuis. 

Amen dico vobis: Non praeteribit haec generatio, 
donec omnia haec fiant. 

Caelum et terra transibunt, verba vero mea non 
praeteribunt. 

De die autem illa et hora nemo scit, neque angeli 
caelorum neque Filius, nisi Pater solus. 

Sicut enim dies Noe, ita erit adventus Filii 
hominis. 

Sicut enim erant in diebus ante diluvium 
comedentes et bibentes, nubentes et nuptum 
tradentes, usque ad eum diem, quo introivit in 
arcam Noe, 

et non cognoverunt, donec venit diluvium et tulit 
omnes, ita erit et adventus Filii hominis. 

Tunc duo erunt in agro: unus assumitur, et unus 
relinquitur; 

duae molentes in mola: una assumitur, et una 
relinquitur. 

Vigilate ergo, quia nescitis qua die Dominus 
vester venturus sit. 

Illud autem scitote quoniam si sciret pater 
familias qua hora fur venturus esset, vigilaret 
utique et non sineret perfodi domum suam. 

Ideo et vos estote parati, quia, qua nescitis 
hora, Filius hominis venturus est. 

Quis putas est fidelis servus et prudens, quem 
constituit dominus supra familiam suam, ut det 
illis cibum in tempore? 

Beatus ille servus, quem cum venerit dominus eius, 
invenerit sic facientem. 

Amen dico vobis quoniam super omnia bona sua 
constituet eum. 

Si autem dixerit malus servus ille in corde suo: 
"Moram facit dominus meus venire", 

et coeperit percutere conservos suos, manducet 
autem et bibat cum ebriis, 

veniet dominus servi illius in die, qua non 
sperat, et in hora, qua ignorat, 

et dividet eum partemque eius ponet cum 
hypocritis; illic erit fletus et stridor dentium. 

Tunc simile erit regnum cae lorum decem 
virginibus, quae accipientes lampades suas 
exierunt obviam sponso. 

Quinque autem ex eis erant fatuae, et quinque 
prudentes. 

Fatuae enim, acceptis lampadibus suis, non 
sumpserunt oleum secum; 

prudentes vero acceperunt oleum in vasis cum 
lampadibus suis. 

Moram autem faciente sponso, dormitaverunt omnes 
et dormierunt. 

Media autem nocte clamor factus est: "Ecce 
sponsus! Exite obviam ei". 

Tunc surrexerunt omnes virgines illae et 
ornaverunt lampades suas. 

Fatuae autem sapientibus dixerunt: "Date nobis de 
oleo vestro, quia lampades nostrae exstinguuntur". 

Responderunt prudentes dicentes: "Ne forte non 
sufficiat nobis et vobis, ite potius ad vendentes 
et emite vobis". 

Dum autem irent emere, venit sponsus, et quae 
paratae erant, intraverunt cum eo ad nuptias; et 
clausa est ianua. 

Novissime autem veniunt et reliquae virgines 
dicentes: "Domine, domine, aperi nobis". 

At ille respondens ait: "Amen dico vobis: Nescio 
vos". 

Vigilate itaque, quia nescitis diem neque horam. 

Sicut enim homo peregre proficiscens vocavit 
servos suos et tradidit illis bona sua. 

Et uni dedit quinque talenta, alii autem duo, alii 
vero unum, unicuique secundum propriam virtutem, 
et profectus est. Statim 

abiit, qui quinque talenta acceperat, et operatus 
est in eis et lucratus est alia quinque; 

similiter qui duo acceperat, lucratus est alia 
duo. 

Qui autem unum acceperat, abiens fodit in terra et 
abscondit pecuniam domini sui. 

Post multum vero temporis venit dominus servorum 
illorum et ponit rationem cum eis. 

Et accedens, qui quinque talenta acceperat, 
obtulit alia quinque talenta dicens: "Domine, 
quinque talenta tradidisti mihi; ecce alia quinque 
superlucratus sum". 

Ait illi dominus eius: "Euge, serve bone et 
fidelis. Super pauca fuisti fidelis; supra multa 
te constituam: intra in gaudium domini tui". 

Accessit autem et qui duo talenta acceperat, et 
ait: "Domine, duo talenta tradidisti mihi; ecce 
alia duo lucratus sum". 

Ait illi dominus eius: "Euge, serve bone et 
fidelis. Super pauca fuisti fidelis; supra multa 
te constituam: intra in gaudium domini tui". 

Accedens autem et qui unum talentum acceperat, 
ait: "Domine, novi te quia homo durus es: metis, 
ubi non seminasti, et congregas, ubi non 
sparsisti; 

et timens abii et abscondi talentum tuum in terra. 
Ecce habes, quod tuum est". 

Respondens autem dominus eius dixit ei: "Serve 
male et piger! Sciebas quia meto, ubi non 
seminavi, et congrego, ubi non sparsi? 

Oportuit ergo te mittere pecuniam meam 
nummulariis, et veniens ego recepissem, quod meum 
est cum usura. 

Tollite itaque ab eo talentum et date ei, qui 
habet decem talenta: 

omni enim habenti dabitur, et abundabit; ei autem, 
qui non habet, et quod habet, auferetur ab eo. 

Et inutilem servum eicite in tenebras exteriores: 
illic erit fletus et stridor dentium". 

Cum autem venerit Filius hominis in gloria sua, et 
omnes angeli cum eo, tunc sedebit super thronum 
gloriae suae. 

Et congregabuntur ante eum omnes gentes; et 
separabit eos ab invicem, sicut pastor segregat 
oves ab haedis, 

et statuet oves quidem a dextris suis, haedos 
autem a sinistris. 

Tunc dicet Rex his, qui a dextris eius erunt: 
"Venite, benedicti Patris mei; possidete paratum 
vobis regnum a constitutione mundi. 

Esurivi enim, et dedistis mihi manducare; sitivi, 
et dedistis mihi bibere; hospes eram, et 
collegistis me; 

nudus, et operuistis me; infirmus, et visitastis 
me; in carcere eram, et venistis ad me". 

Tunc respondebunt ei iusti dicentes: "Domine, 
quando te vidimus esurientem et pavimus, aut 
sitientem et dedimus tibi potum? 

Quando autem te vidimus hospitem et collegimus, 
aut nudum et cooperuimus? 

Quando autem te vidimus infirmum aut in carcere et 
venimus ad te?". 

Et respondens Rex dicet illis: "Amen dico vobis: 
Quamdiu fecistis uni de his fratribus meis 
minimis, mihi fecistis". 

Tunc dicet et his, qui a sinistris erunt: 
"Discedite a me, maledicti, in ignem aeternum, qui 
praeparatus est Diabolo et angelis eius. 

Esurivi enim, et non dedistis mihi manducare; 
sitivi, et non dedistis mihi potum; 

hospes eram, et non collegistis me; nudus, et non 
operuistis me; infirmus et in carcere, et non 
visitastis me". 

Tunc respondebunt et ipsi dicentes: "Domine, 
quando te vidimus esurientem aut sitientem aut 
hospitem aut nudum aut infirmum vel in carcere et 
non ministravimus tibi?". 

Tunc respondebit illis dicens: "Amen dico vobis: 
Quamdiu non fecistis uni de minimis his, nec mihi 
fecistis". 

Et ibunt hi in supplicium aeternum, iusti autem in 
vitam aeternam ". 

Et factum est, cum consum masset Iesus sermones 
hos omnes, dixit discipulis suis: 

" Scitis quia post biduum Pascha fiet, et Filius 
hominis traditur, ut crucifigatur ". 

Tunc congregati sunt principes sacerdotum et 
seniores populi in aulam principis sacerdotum, qui 
dicebatur Caiphas, 

et consilium fecerunt, ut Iesum dolo tenerent et 
occiderent; 

dicebant autem: " Non in die festo, ne tumultus 
fiat in populo ". 

Cum autem esset Iesus in Bethania, in domo Simonis 
leprosi, 

accessit ad eum mulier habens alabastrum unguenti 
pretiosi et effudit super caput ipsius 
recumbentis. 

Videntes autem discipuli, indignati sunt dicentes: 
" Ut quid perditio haec? 

Potuit enim istud venumdari multo et dari 
pauperibus ". 

Sciens autem Iesus ait illis: " Quid molesti estis 
mulieri? Opus enim bonum operata est in me; 

nam semper pauperes habetis vobiscum, me autem non 
semper habetis. 

Mittens enim haec unguentum hoc supra corpus meum, 
ad sepeliendum me fecit. 

Amen dico vobis: Ubicumque praedicatum fuerit hoc 
evangelium in toto mundo, dicetur et quod haec 
fecit in memoriam eius ". 

Tunc abiit unus de Duodecim, qui dicebatur Iudas 
Iscariotes, ad principes sacerdotum 

et ait: " Quid vultis mihi dare, et ego vobis eum 
tradam? ". At illi constituerunt ei triginta 
argenteos. 

Et exinde quaerebat opportunitatem, ut eum 
traderet. 

Prima autem Azymorum accesserunt discipuli ad 
Iesum dicentes: " Ubi vis paremus tibi comedere 
Pascha? ". 

Ille autem dixit: " Ite in civitatem ad quendam et 
dicite ei: "Magister dicit: Tempus meum prope est; 
apud te facio Pascha cum discipulis meis" ". 

Et fecerunt discipuli, sicut constituit illis 
Iesus, et paraverunt Pascha. 

Vespere autem facto, discumbebat cum Duodecim. 

Et edentibus illis, dixit: " Amen dico vobis: Unus 
vestrum me traditurus est ". 

Et contristati valde, coeperunt singuli dicere ei: 
" Numquid ego sum, Domine? ". 

At ipse respondens ait: " Qui intingit mecum manum 
in paropside, hic me tradet. 

Filius quidem hominis vadit, sicut scriptum est de 
illo; vae autem homini illi, per quem Filius 
hominis traditur! Bonum erat ei, si natus non 
fuisset homo ille ". 

Respondens autem Iudas, qui tradidit eum, dixit: " 
Numquid ego sum, Rabbi? ". Ait illi: " Tu dixisti 
". 

Cenantibus autem eis, accepit Iesus panem et 
benedixit ac fregit deditque discipulis et ait: " 
Accipite, comedite: hoc est corpus meum ". 

Et accipiens calicem, gratias egit et dedit illis 
dicens: " Bibite ex hoc omnes: 

hic est enim sanguis meus novi testamenti, qui pro 
multis effunditur in remissionem peccatorum. 

Dico autem vobis: Non bibam amodo de hoc genimine 
vitis usque in diem illum, cum illud bibam 
vobiscum novum in regno Patris mei ". 

Et hymno dicto, exierunt in montem Oliveti. 

Tunc dicit illis Iesus: " Omnes vos scandalum 
patiemini in me in ista nocte. Scriptum est enim: 
"Percutiam pastorem, et dispergentur oves gregis". 

Postquam autem resurrexero, praecedam vos in 
Galilaeam ". 

Respondens autem Petrus ait illi: " Et si omnes 
scandalizati fuerint in te, ego numquam 
scandalizabor ". 

Ait illi Iesus: " Amen dico tibi: In hac nocte, 
antequam gallus cantet, ter me negabis ". 

Ait illi Petrus: " Etiam si oportuerit me mori 
tecum, non te negabo ". Similiter et omnes 
discipuli dixerunt. 

Tunc venit Iesus cum illis in praedium, quod 
dicitur Gethsemani. Et dicit discipulis: " Sedete 
hic, donec vadam illuc et orem ". 

Et assumpto Petro et duobus filiis Zebedaei, 
coepit contristari et maestus esse. 

Tunc ait illis: " Tristis est anima mea usque ad 
mortem; sustinete hic et vigilate mecum ". 

Et progressus pusillum, procidit in faciem suam 
orans et dicens: " Pater mi, si possibile est, 
transeat a me calix iste; verumtamen non sicut ego 
volo, sed sicut tu ". 

Et venit ad discipulos et invenit eos dormientes; 
et dicit Petro: " Sic non potuistis una hora 
vigilare mecum? 

Vigilate et orate, ut non intretis in tentationem; 
spiritus quidem promptus est, caro autem infirma 
". 

Iterum secundo abiit et oravit dicens: " Pater mi, 
si non potest hoc transire, nisi bibam illud, fiat 
voluntas tua ". 

Et venit iterum et invenit eos dormientes: erant 
enim oculi eorum gravati. 

Et relictis illis, iterum abiit et oravit tertio, 
eundem sermonem iterum dicens. 

Tunc venit ad discipulos et dicit illis: " Dormite 
iam et requiescite; ecce appropinquavit hora, et 
Filius hominis traditur in manus peccatorum. 

Surgite, eamus; ecce appropinquavit, qui me tradit 
". 

Et adhuc ipso loquente, ecce Iudas, unus de 
Duodecim, venit, et cum eo turba multa cum gladiis 
et fustibus, missi a principibus sacerdotum et 
senioribus populi. 

Qui autem tradidit eum, dedit illis signum dicens: 
" Quemcumque osculatus fuero, ipse est; tenete 
eum! ". 

Et confestim accedens ad Iesum dixit: " Ave, 
Rabbi! " et osculatus est eum. 

Iesus autem dixit illi: " Amice, ad quod venisti! 
". Tunc accesserunt et manus iniecerunt in Iesum 
et tenuerunt eum. 

Et ecce unus ex his, qui erant cum Iesu, extendens 
manum exemit gladium suum et percutiens servum 
principis sacerdotum amputavit auriculam eius. 

Tunc ait illi Iesus: " Converte gladium tuum in 
locum suum. Omnes enim, qui acceperint gladium, 
gladio peribunt. 

An putas quia non possum rogare Patrem meum, et 
exhibebit mihi modo plus quam duodecim legiones 
angelorum? 

Quomodo ergo implebuntur Scripturae quia sic 
oportet fieri? ". 

In illa hora dixit Iesus turbis: " Tamquam ad 
latronem existis cum gladiis et fustibus 
comprehendere me? Cotidie sedebam docens in 
templo, et non me tenuistis ". 

Hoc autem totum factum est, ut implerentur 
scripturae Prophetarum. Tunc discipuli omnes, 
relicto eo, fugerunt. 

Illi autem tenentes Iesum duxerunt ad Caipham 
principem sacerdotum, ubi scribae et seniores 
convenerant. 

Petrus autem sequebatur eum a longe usque in aulam 
principis sacerdotum; et ingressus intro sede bat 
cum ministris, ut videret finem. 

Principes autem sacerdotum et omne concilium 
quaerebant falsum testimonium contra Iesum, ut eum 
morti traderent, 

et non invenerunt, cum multi falsi testes 
accessissent. Novissime autem venientes duo 

dixerunt: " Hic dixit: "Possum destruere templum 
Dei et post triduum aedificare illud" ". 

Et surgens princeps sacerdotum ait illi: " Nihil 
respondes? Quid isti adversum te testificantur? ". 

Iesus autem tacebat. Et princeps sacerdotum ait 
illi: " Adiuro te per Deum vivum, ut dicas nobis, 
si tu es Christus Filius Dei ". 

Dicit illi Iesus: " Tu dixisti. Verumtamen dico 
vobis: Amodo videbitis Filium hominis sedentem a 
dextris Virtutis et venientem in nubibus caeli ". 

Tunc princeps sacerdotum scidit vestimenta sua 
dicens: " Blasphemavit! Quid adhuc egemus 
testibus? Ecce nunc audistis blasphemiam. 

Quid vobis videtur? ". Illi autem respondentes 
dixerunt: " Reus est mortis! ". 

Tunc exspuerunt in faciem eius et colaphis eum 
ceciderunt; alii autem palmas in faciem ei 
dederunt 

dicentes: " Prophetiza nobis, Christe: Quis est, 
qui te percussit? ". 

Petrus vero sedebat foris in atrio; et accessit ad 
eum una ancilla dicens: " Et tu cum Iesu Galilaeo 
eras! ". 

At ille negavit coram omnibus dicens: " Nescio 
quid dicis! ". 

Exeunte autem illo ad ianuam, vidit eum alia et 
ait his, qui erant ibi: " Hic erat cum Iesu 
Nazareno! ". 

Et iterum negavit cum iuramento: " Non novi 
hominem! ". 

Post pusillum autem accesserunt, qui stabant, et 
dixerunt Petro: " Vere et tu ex illis es, nam et 
loquela tua manifestum te facit ". 

Tunc coepit detestari et iurare: " Non novi 
hominem! ". Et continuo gallus cantavit; 

et recordatus est Petrus verbi Iesu, quod dixerat: 
" Priusquam gallus cantet, ter me negabis ". Et 
egressus foras ploravit amare. 

Mane autem facto, consi lium inierunt omnes princi 
pes sacerdotum et seniores populi adversus Iesum, 
ut eum morti traderent. 

Et vinctum adduxerunt eum et tradiderunt Pilato 
praesidi. 

Tunc videns Iudas, qui eum tradidit, quod damnatus 
esset, paenitentia ductus, rettulit triginta 
argenteos principibus sacerdotum et senioribus 

dicens: " Peccavi tradens sanguinem innocentem ". 
At illi dixerunt: " Quid ad nos? Tu videris! ". 

Et proiectis argenteis in templo, recessit et 
abiens laqueo se suspendit. 

Principes autem sacerdotum, acceptis argenteis, 
dixerunt: " Non licet mittere eos in corbanam, 
quia pretium sanguinis est ". 

Consilio autem inito, emerunt ex illis agrum 
Figuli in sepulturam peregrinorum. 

Propter hoc vocatus est ager ille ager Sanguinis 
usque in hodiernum diem. 

Tunc impletum est quod dictum est per Ieremiam 
prophetam di centem: " Et acceperunt triginta 
argenteos, pretium appretiati quem appretiaverunt 
a filiis Israel, 

et dederunt eos in agrum Figuli, sicut constituit 
mihi Dominus ". 

Iesus autem stetit ante praesidem; et interrogavit 
eum praeses dicens: " Tu es Rex Iudaeorum? ". 
Dixit autem Iesus: " Tu dicis ". 

Et cum accusaretur a principibus sacerdotum et 
senioribus, nihil respondit. 

Tunc dicit illi Pilatus: " Non audis quanta 
adversum te dicant testimonia? ". 

Et non respondit ei ad ullum verbum, ita ut 
miraretur praeses vehementer. 

Per diem autem sollemnem consueverat praeses 
dimittere turbae unum vinctum, quem voluissent. 

Habebant autem tunc vinctum insignem, qui 
dicebatur Barabbas. 

Congregatis ergo illis dixit Pilatus: " Quem 
vultis dimittam vobis: Barabbam an Iesum, qui 
dicitur Christus? ". 

Sciebat enim quod per invidiam tradidissent eum. 

Sedente autem illo pro tribunali, misit ad illum 
uxor eius dicens: " Nihil tibi et iusto illi. 
Multa enim passa sum hodie per visum propter eum 
". 

Principes autem sacerdotum et seniores 
persuaserunt turbis, ut peterent Barabbam, Iesum 
vero perderent. 

Respondens autem praeses ait illis: " Quem vultis 
vobis de duobus dimittam? ". At illi dixerunt: " 
Barabbam! ". 

Dicit illis Pilatus: " Quid igitur faciam de Iesu, 
qui dicitur Christus? ". Dicunt omnes: " 
Crucifigatur! ". 

Ait autem: " Quid enim mali fecit? ". At illi 
magis clamabant dicentes: " Crucifigatur! ". 

Videns autem Pilatus quia nihil proficeret, sed 
magis tumultus fieret, accepta aqua, lavit manus 
coram turba dicens: " Innocens ego sum a sanguine 
hoc; vos videritis! ". 

Et respondens universus populus dixit: " Sanguis 
eius super nos et super filios nostros ". 

Tunc dimisit illis Barabbam; Iesum autem 
flagellatum tradidit, ut crucifigeretur. 

Tunc milites praesidis suscipientes Iesum in 
praetorio congregaverunt ad eum universam 
cohortem. 

Et exuentes eum, clamydem coccineam circumdederunt 
ei 

et plectentes coronam de spinis posuerunt super 
caput eius et arundinem in dextera eius et, genu 
flexo ante eum, illudebant ei dicentes: " Ave, rex 
Iudaeorum! ". 

Et exspuentes in eum acceperunt arundinem et 
percutiebant caput eius. 

Et postquam illuserunt ei, exuerunt eum clamyde et 
induerunt eum vestimentis eius et duxerunt eum, ut 
crucifigerent. 

Exeuntes autem invenerunt hominem Cyrenaeum nomine 
Simonem; hunc angariaverunt, ut tolleret crucem 
eius. 

Et venerunt in locum, qui dicitur Golgotha, quod 
est Calvariae locus, 

et dederunt ei vinum bibere cum felle mixtum; et 
cum gustasset, noluit bibere. 

Postquam autem crucifixerunt eum, diviserunt 
vestimenta eius sortem mittentes 

et sedentes servabant eum ibi. 

Et imposuerunt super caput eius causam ipsius 
scriptam: " Hic est Iesus Rex Iudaeorum ". 

Tunc crucifiguntur cum eo duo latrones: unus a 
dextris, et unus a sinistris. 

Praetereuntes autem blasphemabant eum moventes 
capita sua 

et dicentes: " Qui destruis templum et in triduo 
illud reaedificas, salva temetipsum; si Filius Dei 
es, descende de cruce! ". 

Similiter et principes sacerdotum illudentes cum 
scribis et senioribus dicebant: 

" Alios salvos fecit, seipsum non potest salvum 
facere. Rex Israel est; descendat nunc de cruce, 
et credemus in eum. 

Confidit in Deo; liberet nunc, si vult eum. Dixit 
enim: "Dei Filius sum" ". 

Idipsum autem et latrones, qui crucifixi erant cum 
eo, improperabant ei. 

A sexta autem hora tenebrae factae sunt super 
universam terram usque ad horam nonam. 

Et circa horam nonam clamavit Iesus voce magna 
dicens: " Eli, Eli, lema sabacthani? ", hoc est: " 
Deus meus, Deus meus, ut quid dereliquisti me? ". 

Quidam autem ex illic stantibus audientes 
dicebant: " Eliam vocat iste ". 

Et continuo currens unus ex eis acceptam spongiam 
implevit aceto et imposuit arundini et dabat ei 
bibere. 

Ceteri vero dicebant: " Sine, videamus an veniat 
Elias liberans eum ". 

Iesus autem iterum clamans voce magna emisit 
spiritum. 

Et ecce velum templi scissum est a summo usque 
deorsum in duas partes, et terra mota est, et 
petrae scissae sunt; 

et monumenta aperta sunt, et multa corpora 
sanctorum, qui dormierant, surrexerunt 

et exeuntes de monumentis post resurrectionem eius 
venerunt in sanctam civitatem et apparuerunt 
multis. 

Centurio autem et, qui cum eo erant custodientes 
Iesum, viso terrae motu et his, quae fiebant, 
timuerunt valde dicentes: " Vere Dei Filius erat 
iste! ". 

Erant autem ibi mulieres multae a longe 
aspicientes, quae secutae erant Iesum a Galilaea 
ministrantes ei; 

inter quas erat Maria Magdalene et Maria Iacobi et 
Ioseph mater et mater filiorum Zebedaei. 

Cum sero autem factum esset, venit homo dives ab 
Arimathaea nomine Ioseph, qui et ipse discipulus 
erat Iesu. 

Hic accessit ad Pilatum et petiit corpus Iesu. 
Tunc Pilatus iussit reddi. 

Et accepto corpore, Ioseph involvit illud in 
sindone munda 

et posuit illud in monumento suo novo, quod 
exciderat in petra, et advolvit saxum magnum ad 
ostium monumenti et abiit. 

Erat autem ibi Maria Magdalene et altera Maria 
sedentes contra sepulcrum. 

Altera autem die, quae est post Parascevem, 
convenerunt principes sacerdotum et pharisaei ad 
Pilatum 

dicentes: " Domine, recordati sumus quia seductor 
ille dixit adhuc vivens: "Post tres dies 
resurgam". 

Iube ergo custodiri sepulcrum usque in diem 
tertium, ne forte veniant discipuli eius et 
furentur eum et dicant plebi: "Surrexit a 
mortuis", et erit novissimus error peior priore ". 

Ait illis Pilatus: " Habetis custodiam; ite, 
custodite, sicut scitis ". 

Illi autem abeuntes munierunt sepulcrum, signantes 
lapidem, cum custodia. 

Sero autem post sabbatum, cum illucesceret in 
primam sabbati, venit Maria Magdalene et altera 
Maria videre sepulcrum. 

Et ecce terrae motus factus est magnus: angelus 
enim Domini descendit de caelo et accedens 
revolvit lapidem et sedebat super eum. 

Erat autem aspectus eius sicut fulgur, et 
vestimentum eius candidum sicut nix. 

Prae timore autem eius exterriti sunt custodes et 
facti sunt velut mortui. 

Respondens autem angelus dixit mulieribus: " 
Nolite timere vos! Scio enim quod Iesum, qui 
crucifixus est, quaeritis. 

Non est hic: surrexit enim, sicut dixit. Venite, 
videte locum, ubi positus erat. 

Et cito euntes dicite discipulis eius: "Surrexit a 
mortuis et ecce praecedit vos in Galilaeam; ibi 
eum videbitis". Ecce dixi vobis ". 

Et exeuntes cito de monumento cum timore et magno 
gaudio cucurrerunt nuntiare discipulis eius. 

Et ecce Iesus occurrit illis dicens: " Avete ". 
Illae autem accesserunt et tenuerunt pedes eius et 
adoraverunt eum. 

Tunc ait illis Iesus: " Nolite timere; ite, 
nuntiate fratribus meis, ut eant in Galilaeam et 
ibi me videbunt ". 

Quae cum abiissent, ecce quidam de custodia 
venerunt in civitatem et nuntiaverunt principibus 
sacerdotum omnia, quae facta fuerant. 

Et congregati cum senioribus, consilio accepto, 
pecuniam copiosam dederunt militibus 

dicentes: " Dicite: "Discipuli eius nocte venerunt 
et furati sunt eum, nobis dormientibus". 

Et si hoc auditum fuerit a praeside, nos 
suadebimus ei et securos vos faciemus ". 

At illi, accepta pecunia, fecerunt, sicut erant 
docti. Et divulgatum est verbum istud apud Iudaeos 
usque in hodiernum diem. 

Undecim autem discipuli abierunt in Galilaeam, in 
montem ubi constituerat illis Iesus, 

et videntes eum adoraverunt; quidam autem 
dubitaverunt. 

Et accedens Iesus locutus est eis dicens: " Data 
est mihi omnis potestas in caelo et in terra. 

Euntes ergo docete omnes gentes, baptizantes eos 
in nomine Patris et Filii et Spiritus Sancti, 

docentes eos servare omnia, quaecumque mandavi 
vobis. Et ecce ego vobiscum sum omnibus diebus 
usque ad consummationem saeculi ". 

Initium evangelii Iesu Christi Filii Dei. 

Sicut scriptum est in Isaia propheta: " Ecce mitto 
angelum meum ante faciem tuam, qui praeparabit 
viam tuam; 

vox clamantis in deserto: "Parate viam Domini, 
rectas facite semitas eius" ", 

fuit Ioannes Baptista in deserto praedicans 
baptismum paenitentiae in remissionem peccatorum. 

Et egrediebatur ad illum omnis Iudaeae regio et 
Hierosolymitae universi et baptizabantur ab illo 
in Iordane flumine confitentes peccata sua. 

Et erat Ioannes vestitus pilis cameli, et zona 
pellicea circa lumbos eius, et locustas et mel 
silvestre edebat. 

Et praedicabat dicens: " Venit fortior me post me, 
cuius non sum dignus procumbens solvere corrigiam 
calceamentorum eius. 

Ego baptizavi vos aqua; ille vero baptizabit vos 
in Spiritu Sancto ". 

Et factum est in diebus illis, venit Iesus a 
Nazareth Galilaeae et baptizatus est in Iordane ab 
Ioanne. 

Et statim ascendens de aqua vidit apertos caelos 
et Spiritum tamquam columbam descendentem in 
ipsum; 

et vox facta est de caelis: " Tu es Filius meus 
dilectus; in te complacui ". 

Et statim Spiritus expellit eum in desertum. 

Et erat in deserto quadraginta diebus et 
tentabatur a Satana; eratque cum bestiis, et 
angeli ministrabant illi. 

Postquam autem traditus est Ioannes, venit Iesus 
in Galilaeam praedicans evangelium Dei 

et dicens: " Impletum est tempus, et 
appropinquavit regnum Dei; paenitemini et credite 
evangelio ". 

Et praeteriens secus mare Galilaeae vidit Simonem 
et Andream fratrem Simonis mittentes in mare; 
erant enim piscatores. 

Et dixit eis Iesus: " Venite post me, et faciam 
vos fieri piscatores hominum ". 

Et protinus, relictis retibus, secuti sunt eum. 

Et progressus pusillum vidit Iacobum Zebedaei et 
Ioannem fratrem eius, et ipsos in navi componentes 
retia, 

et statim vocavit illos. Et, relicto patre suo 
Zebedaeo in navi cum mercennariis, abierunt post 
eum. 

Et ingrediuntur Capharnaum. Et statim sabbatis 
ingressus synagogam docebat. 

Et stupebant super doctrina eius: erat enim docens 
eos quasi potestatem habens et non sicut scribae. 

Et statim erat in synagoga eorum homo in spiritu 
immundo; et exclamavit 

dicens: " Quid nobis et tibi, Iesu Nazarene? 
Venisti perdere nos? Scio qui sis: Sanctus Dei ". 

Et comminatus est ei Iesus dicens: " Obmutesce et 
exi de homine! ". 

Et discerpens eum spiritus immundus et exclamans 
voce magna exivit ab eo. 

Et mirati sunt omnes, ita ut conquirerent inter se 
dicentes: " Quidnam est hoc? Doctrina nova cum 
potestate; et spiritibus immundis imperat, et 
oboediunt ei ". 

Et processit rumor eius statim ubique in omnem 
regionem Galilaeae. 

Et protinus egredientes de synagoga venerunt in 
domum Simonis et Andreae cum Iacobo et Ioanne. 

Socrus autem Simonis decumbebat febricitans; et 
statim dicunt ei de illa. 

Et accedens elevavit eam apprehensa manu; et 
dimisit eam febris, et ministrabat eis. 

Vespere autem facto, cum occidisset sol, 
afferebant ad eum omnes male habentes et daemonia 
habentes; 

et erat omnis civitas congregata ad ianuam. 

Et curavit multos, qui vexabantur variis 
languoribus, et daemonia multa eiecit et non 
sinebat loqui daemonia, quoniam sciebant eum. 

Et diluculo valde mane surgens egressus est et 
abiit in desertum locum ibique orabat. 

Et persecutus est eum Simon et qui cum illo erant; 

et cum invenissent eum, dixerunt ei: " Omnes 
quaerunt te! ". 

Et ait illis: " Eamus alibi in proximos vicos, ut 
et ibi praedicem: ad hoc enim veni ". 

Et venit praedicans in synagogis eorum per omnem 
Galilaeam et daemonia eiciens. 

Et venit ad eum leprosus deprecans eum et genu 
flectens et dicens ei: " Si vis, potes me mundare 
". 

Et misertus extendens manum suam tetigit eum et 
ait illi: " Volo, mundare! "; 

et statim discessit ab eo lepra, et mundatus est. 

Et infremuit in eum statimque eiecit illum 

et dicit ei: "Vide, nemini quidquam dixeris; sed 
vade, ostende te sacerdoti et offer pro 
emundatione tua, quae praecepit Moyses, in 
testimonium illis ". 

At ille egressus coepit praedicare multum et 
diffamare sermonem, ita ut iam non posset 
manifesto in civitatem introire, sed foris in 
desertis locis erat; et conveniebant ad eum 
undique. 

Et iterum intravit Capharnaum post dies, et 
auditum est quod in domo esset. 

Et convenerunt multi, ita ut non amplius 
caperentur neque ad ianuam, et loquebatur eis 
verbum. 

Et veniunt ferentes ad eum paralyticum, qui a 
quattuor portabatur. 

Et cum non possent offerre eum illi prae turba, 
nudaverunt tectum, ubi erat, et perfodientes 
summittunt grabatum, in quo paralyticus iacebat. 

Cum vidisset autem Iesus fidem illorum, ait 
paralytico: " Fili, dimittuntur peccata tua ". 

Erant autem illic quidam de scribis sedentes et 
cogitantes in cordibus suis: 

" Quid hic sic loquitur? Blasphemat! Quis potest 
dimittere peccata nisi solus Deus? ". 

Quo statim cognito Iesus spiritu suo quia sic 
cogitarent intra se, dicit illis: " Quid ista 
cogitatis in cordibus vestris? 

Quid est facilius, dicere paralytico: "Dimittuntur 
peccata tua", an dicere: "Surge et tolle grabatum 
tuum et ambula"? 

Ut autem sciatis quia potestatem habet Filius 
hominis interra dimittendi peccata — ait 
paralytico - : 

Tibi dico: Surge, tolle grabatum tuum et vade in 
domum tuam ". 

Et surrexit et protinus sublato grabato abiit 
coram omnibus, ita ut admirarentur omnes et 
glorificarent Deum dicentes: " Numquam sic 
vidimus! ". 

Et egressus est rursus ad mare; omnisque turba 
veniebat ad eum, et docebat eos. 

Et cum praeteriret, vidit Levin Alphaei sedentem 
ad teloneum et ait illi: " Sequere me ". Et 
surgens secutus est eum. 

Et factum est, cum accumberet in domo illius, et 
multi publicani et peccatores simul discumbebant 
cum Iesu et discipulis eius; erant enim multi et 
sequebantur eum. 

Et scribae pharisaeorum, videntes quia manducaret 
cum peccatoribus et publicanis, dicebant 
discipulis eius: " Quare cum publicanis et 
peccatoribus manducat? ". 

Et Iesus hoc audito ait illis: " Non necesse 
habent sani medicum, sed qui male habent; non veni 
vocare iustos sed peccatores ". 

Et erant discipuli Ioannis et pharisaei 
ieiunantes. Et veniunt et dicunt illi: " Cur 
discipuli Ioannis et discipuli pharisaeorum 
ieiunant, tui autem discipuli non ieiunant? ". 

Et ait illis Iesus: " Numquid possunt convivae 
nuptiarum, quamdiu sponsus cum illis est, 
ieiunare? Quanto tempore habent secum sponsum, non 
possunt ieiunare; 

venient autem dies, cum auferetur ab eis sponsus, 
et tunc ieiunabunt in illa die. 

Nemo assumentum panni rudis assuit vestimento 
veteri; alioquin supplementum aufert aliquid ab 
eo, novum a veteri, et peior scissura fit. 

Et nemo mittit vinum novellum in utres veteres, 
alioquin dirumpet vinum utres et vinum perit et 
utres; sed vinum novum in utres novos ". 

Et factum est, cum ipse sabbatis ambularet per 
sata, discipuli eius coeperunt praegredi vellentes 
spicas. 

Pharisaei autem dicebant ei: " Ecce, quid faciunt 
sabbatis, quod non licet? ". 

Et ait illis: " Numquam legistis quid fecerit 
David, quando necessitatem habuit et esuriit ipse 
et qui cum eo erant? 

Quomodo introivit in domum Dei sub Abiathar 
principe sacerdotum et panes propositionis 
manducavit, quos non licet manducare nisi 
sacerdotibus, et dedit etiam eis, qui cum eo 
erant? ". 

Et dicebat eis: " Sabbatum propter hominem factum 
est, et non homo propter sabbatum; 

itaque dominus est Filius hominis etiam sabbati ". 

Et introivit iterum in synago gam. Et erat ibi 
homo habens manum aridam; 

et observabant eum, si sabbatis curaret illum, ut 
accusarent eum. 

Et ait homini habenti manum aridam: " Surge in 
medium ". 

Et dicit eis: " Licet sabbatis bene facere an 
male? Animam salvam facere an perdere? ". At illi 
tacebant. 

Et circumspiciens eos cum ira, contristatus super 
caecitate cordis eorum, dicit homini: " Extende 
manum ". Et extendit, et restituta est manus eius. 

Et exeuntes pharisaei statim cum herodianis 
consilium faciebant adversus eum quomodo eum 
perderent. 

Et Iesus cum discipulis suis secessit ad mare. Et 
multa turba a Galilaea secuta est et a Iudaea 

et ab Hierosolymis et ab Idumaea; et, qui trans 
Iordanem et circa Tyrum et Sidonem, multitudo 
magna, audientes, quae faciebat, venerunt ad eum. 

Et dixit discipulis suis, ut navicula sibi praesto 
esset propter turbam, ne comprimerent eum. 

Multos enim sanavit, ita ut irruerent in eum, ut 
illum tangerent, quotquot habebant plagas. 

Et spiritus immundi, cum illum videbant, 
procidebant ei et clamabant dicentes: " Tu es 
Filius Dei! ". 

Et vehementer comminabatur eis, ne manifestarent 
illum. 

Et ascendit in montem et vocat ad se, quos voluit 
ipse, et venerunt ad eum. 

Et fecit Duodecim, ut essent cum illo, et ut 
mitteret eos praedicare 

habentes potestatem eiciendi daemonia: 

et imposuit Simoni nomen Petrum; 

et Iacobum Zebedaei et Ioannem fratrem Iacobi, et 
imposuit eis nomina Boanerges, quod est Filii 
tonitrui; 

et Andream et Philippum et Bartholomaeum et 
Matthaeum et Thomam et Iacobum Alphaei et 
Thaddaeum et Simonem Chananaeum 

et Iudam Iscarioth, qui et tradidit illum. 

Et venit ad domum; et convenit iterum turba, ita 
ut non possent neque panem manducare. 

Et cum audissent sui, exierunt tenere eum; 
dicebant enim: " In furorem versus est ". 

Et scribae, qui ab Hierosolymis descenderant, 
dicebant: " Beelzebul habet " et: " In principe 
daemonum eicit daemonia ". 

Et convocatis eis, in parabolis dicebat illis: " 
Quomodo potest Satanas Satanam eicere? 

Et si regnum in se dividatur, non potest stare 
regnum illud; 

et si domus in semetipsam dispertiatur, non 
poterit domus illa stare. 

Et si Satanas consurrexit in semetipsum et 
dispertitus est, non potest stare, sed finem 
habet. 

Nemo autem potest in domum fortis ingressus vasa 
eius diripere, nisi prius fortem alliget; et tunc 
domum eius diripiet. 

Amen dico vobis: Omnia dimittentur filiis hominum 
peccata et blasphemiae, quibus blasphemaverint; 

qui autem blasphemaverit in Spiritum Sanctum, non 
habet remissionem in aeternum, sed reus est 
aeterni delicti ". 

Quoniam dicebant: " Spiritum immundum habet ". 

Et venit mater eius et fratres eius, et foris 
stantes miserunt ad eum vocantes eum. 

Et sedebat circa eum turba, et dicunt ei: " Ecce 
mater tua et fratres tui et sorores tuae foris 
quaerunt te ". 

Et respondens eis ait: " Quae est mater mea et 
fratres mei? ". 

Et circumspiciens eos, qui in circuitu eius 
sedebant, ait: " Ecce mater mea et fratres mei. 

Qui enim fecerit voluntatem Dei, hic frater meus 
et soror mea et mater est ". 

Et iterum coepit docere ad ma re. Et congregatur 
ad eum tur ba plurima, ita ut in navem ascendens 
sederet in mari, et omnis turba circa mare super 
terram erant. 

Et docebat eos in parabolis multa et dicebat illis 
in doctrina sua: 

" Audite. Ecce exiit seminans ad seminandum. 

Et factum est, dum seminat, aliud cecidit circa 
viam, et venerunt volucres et comederunt illud. 

Aliud cecidit super petrosa, ubi non habebat 
terram multam, et statim exortum est, quoniam non 
habebat altitudinem terrae; 

et quando exortus est sol, exaestuavit et, eo quod 
non haberet radicem, exaruit. 

Et aliud cecidit in spinas, et ascenderunt spinae 
et suffocaverunt illud, et fructum non dedit. 

Et alia ceciderunt in terram bonam et dabant 
fructum: ascendebant et crescebant et afferebant 
unum triginta et unum sexaginta et unum centum ". 

Et dicebat: " Qui habet aures audiendi, audiat ". 

Et cum esset singularis, interrogaverunt eum hi, 
qui circa eum erant cum Duodecim, parabolas. 

Et dicebat eis: " Vobis datum est mysterium regni 
Dei; illis autem, qui foris sunt, in parabolis 
omnia fiunt, 

ut videntes videant et non videant, et audientes 
audiant et non intellegant, ne quando 
convertantur, et dimittatur eis ". 

Et ait illis: " Nescitis parabolam hanc, et 
quomodo omnes parabolas cognoscetis? 

Qui seminat, verbum seminat. 

Hi autem sunt, qui circa viam, ubi seminatur 
verbum: et cum audierint, confestim venit Satanas 
et aufert verbum, quod seminatum est in eos. 

Et hi sunt, qui super petrosa seminantur: qui cum 
audierint verbum, statim cum gaudio accipiunt 
illud 

et non habent radicem in se, sed temporales sunt; 
deinde orta tribulatione vel persecutione propter 
verbum, confestim scandalizantur. 

Et alii sunt, qui in spinis seminantur: hi sunt, 
qui verbum audierunt, 

et aerumnae saeculi et deceptio divitiarum et 
circa reliqua concupiscentiae introeuntes 
suffocant verbum, et sine fructu efficitur. 

Et hi sunt, qui super terram bonam seminati sunt: 
qui audiunt verbum et suscipiunt et fructificant 
unum triginta et unum sexaginta et unum centum ". 

Et dicebat illis: " Numquid venit lucerna, ut sub 
modio ponatur aut sub lecto? Nonne ut super 
candelabrum ponatur? 

Non enim est aliquid absconditum, nisi ut 
manifestetur, nec factum est occultum, nisi ut in 
palam veniat. 

Si quis habet aures audiendi, audiat ". 

Et dicebat illis: " Videte quid audiatis. In qua 
mensura mensi fueritis, remetietur vobis et 
adicietur vobis. 

Qui enim habet, dabitur illi; et, qui non habet, 
etiam quod habet, auferetur ab illo ". 

Et dicebat: " Sic est regnum Dei, quemadmodum si 
homo iaciat sementem in terram 

et dormiat et exsurgat nocte ac die, et semen 
germinet et increscat, dum nescit ille. 

Ultro terra fructificat primum herbam, deinde 
spicam, deinde plenum frumentum in spica. 

Et cum se produxerit fructus, statim mittit 
falcem, quoniam adest messis ". 

Et dicebat: " Quomodo assimilabimus regnum Dei aut 
in qua parabola ponemus illud? 

Sicut granum sinapis, quod cum seminatum fuerit in 
terra, minus est omnibus seminibus, quae sunt in 
terra; 

et cum seminatum fuerit, ascendit et fit maius 
omnibus holeribus et facit ramos magnos, ita ut 
possint sub umbra eius aves caeli habitare ". 

Et talibus multis parabolis loquebatur eis verbum, 
prout poterant audire; 

sine parabola autem non loquebatur eis. Seorsum 
autem discipulis suis disserebat omnia. 

Et ait illis illa die, cum sero esset factum: " 
Transeamus contra ". 

Et dimittentes turbam, assumunt eum, ut erat in 
navi; et aliae naves erant cum illo. 

Et exoritur procella magna venti, et fluctus se 
mittebant in navem, ita ut iam impleretur navis. 

Et erat ipse in puppi supra cervical dormiens; et 
excitant eum et dicunt ei: " Magister, non ad te 
pertinet quia perimus? ". 

Et exsurgens comminatus est vento et dixit mari: " 
Tace, obmutesce! ". Et cessavit ventus, et facta 
est tranquillitas magna. 

Et ait illis: " Quid timidi estis? Necdum habetis 
fidem? ". 

Et timuerunt magno timore et dicebant ad 
alterutrum: " Quis putas est iste, quia et ventus 
et mare oboediunt ei? ". 

Et venerunt trans fretum maris in regionem 
Gerasenorum. 

Et exeunte eo de navi, statim occurrit ei de 
monumentis homo in spiritu immundo, 

qui domicilium habebat in monumentis; et neque 
catenis iam quisquam eum poterat ligare, 

quoniam saepe compedibus et catenis vinctus 
dirupisset catenas et compedes comminuisset, et 
nemo poterat eum domare; 

et semper nocte ac die in monumentis et in 
montibus erat clamans et concidens se lapidibus. 

Et videns Iesum a longe cucurrit et adoravit eum 

et clamans voce magna dicit: " Quid mihi et tibi, 
Iesu, fili Dei Altissimi? Adiuro te per Deum, ne 
me torqueas ". 

Dicebat enim illi: " Exi, spiritus immunde, ab 
homine ". 

Et interrogabat eum: " Quod tibi nomen est? ". Et 
dicit ei: " Legio nomen mihi est, quia multi sumus 
". 

Et deprecabatur eum multum, ne se expelleret extra 
regionem. 

Erat autem ibi circa montem grex porcorum magnus 
pascens; 

et deprecati sunt eum dicentes: " Mitte nos in 
porcos, ut in eos introeamus ". 

Et concessit eis. Et exeuntes spiritus immundi 
introierunt in porcos. Et magno impetu grex ruit 
per praecipitium in mare, ad duo milia, et 
suffocabantur in mari. 

Qui autem pascebant eos, fugerunt et nuntiaverunt 
in civitatem et in agros; et egressi sunt videre 
quid esset facti. 

Et veniunt ad Iesum; et vident illum, qui a 
daemonio vexabatur, sedentem, vestitum et sanae 
mentis, eum qui legionem habuerat, et timuerunt. 

Et qui viderant, narraverunt illis qualiter factum 
esset ei, qui daemonium habuerat, et de porcis. 

Et rogare eum coeperunt, ut discederet a finibus 
eorum. 

Cumque ascenderet navem, qui daemonio vexatus 
fuerat, deprecabatur eum, ut esset cum illo. 

Et non admisit eum, sed ait illi: " Vade in domum 
tuam ad tuos et annuntia illis quanta tibi Dominus 
fecerit et misertus sit tui ". 

Et abiit et coepit praedicare in Decapoli quanta 
sibi fecisset Iesus, et omnes mirabantur. 

Et cum transcendisset Iesus in navi rursus trans 
fretum, convenit turba multa ad illum, et erat 
circa mare. 

Et venit quidam de archisynagogis nomine Iairus et 
videns eum procidit ad pedes eius 

et deprecatur eum multum dicens: " Filiola mea in 
extremis est; veni, impone manus super eam, ut 
salva sit et vivat ". 

Et abiit cum illo. Et sequebatur eum turba multa 
et comprimebant illum. 

Et mulier, quae erat in profluvio sanguinis annis 
duodecim 

et fuerat multa perpessa a compluribus medicis et 
erogaverat omnia sua nec quidquam profecerat, sed 
magis deterius habebat, 

cum audisset de Iesu, venit in turba retro et 
tetigit vestimentum eius; 

dicebat enim: " Si vel vestimenta eius tetigero, 
salva ero ". 

Et confestim siccatus est fons sanguinis eius, et 
sensit corpore quod sanata esset a plaga. 

Et statim Iesus cognoscens in semetipso virtutem, 
quae exierat de eo, conversus ad turbam aiebat: " 
Quis tetigit vestimenta mea? ". 

Et dicebant ei discipuli sui: " Vides turbam 
comprimentem te et dicis: "Quis me tetigit?" ". 

Et circumspiciebat videre eam, quae hoc fecerat. 

Mulier autem timens et tremens, sciens quod factum 
esset in se, venit et procidit ante eum et dixit 
ei omnem veritatem. 

Ille autem dixit ei: " Filia, fides tua te salvam 
fecit. Vade in pace et esto sana a plaga tua ". 

Adhuc eo loquente, veniunt ab archisynagogo 
dicentes: " Filia tua mortua est; quid ultra vexas 
magistrum? ". 

Iesus autem, verbo, quod dicebatur, audito, ait 
archisynagogo: " Noli timere; tantummodo crede! ". 

Et non admisit quemquam sequi se nisi Petrum et 
Iacobum et Ioannem fratrem Iacobi. 

Et veniunt ad domum archisynagogi; et videt 
tumultum et flentes et eiulantes multum, 

et ingressus ait eis: " Quid turbamini et 
ploratis? Puella non est mortua, sed dormit ". 

Et irridebant eum. Ipse vero, eiectis omnibus, 
assumit patrem puellae et matrem et, qui secum 
erant, et ingreditur, ubi erat puella; 

et tenens manum puellae ait illi: " Talitha, qum! 
" — quod est interpretatum: " Puella, tibi dico: 
Surge! " - . 

Et confestim surrexit puella et ambulabat; erat 
enim annorum duodecim. Et obstupuerunt continuo 
stupore magno. 

Et praecepit illis vehementer, ut nemo id sciret, 
et dixit dari illi manducare. 

Et egressus est inde et venit in patriam suam, et 
sequuntur il lum discipuli sui. 

Et facto sabbato, coepit in synagoga docere; et 
multi audientes admirabantur dicentes: " Unde huic 
haec, et quae est sapientia, quae data est illi, 
et virtutes tales, quae per manus eius 
efficiuntur? 

Nonne iste est faber, filius Mariae et frater 
Iacobi et Iosetis et Iudae et Simonis? Et nonne 
sorores eius hic nobiscum sunt? ". Et 
scandalizabantur in illo. 

Et dicebat eis Iesus: " Non est propheta sine 
honore nisi in patria sua et in cognatione sua et 
in domo sua ". 

Et non poterat ibi virtutem ullam facere, nisi 
paucos infirmos impositis manibus curavit; 

et mirabatur propter incredulitatem eorum. Et 
circumibat castella in circuitu docens. 

Et convocat Duodecim et coepit eos mittere binos 
et dabat illis potestatem in spiritus immundos; 

et praecepit eis, ne quid tollerent in via nisi 
virgam tantum: non panem, non peram neque in zona 
aes, 

sed ut calcearentur sandaliis et ne induerentur 
duabus tunicis. 

Et dicebat eis: " Quocumque introieritis in domum, 
illic manete, donec exeatis inde. 

Et quicumque locus non receperit vos nec audierint 
vos, exeuntes inde excutite pulverem de pedibus 
vestris in testimonium illis ". 

Et exeuntes praedicaverunt, ut paenitentiam 
agerent; 

et daemonia multa eiciebant et ungebant oleo 
multos aegrotos et sanabant. 

Et audivit Herodes rex; manifestum enim factum est 
nomen eius. Et dicebant: " Ioannes Baptista 
resurrexit a mortuis, et propterea inoperantur 
virtutes in illo ". 

Alii autem dicebant: " Elias est ". Alii vero 
dicebant: " Propheta est, quasi unus ex prophetis 
". 

Quo audito, Herodes aiebat: " Quem ego decollavi 
Ioannem, hic resurrexit! ". 

Ipse enim Herodes misit ac tenuit Ioannem et 
vinxit eum in carcere propter Herodiadem uxorem 
Philippi fratris sui, quia duxerat eam. 

Dicebat enim Ioannes Herodi: " Non licet tibi 
habere uxorem fratris tui ". 

Herodias autem insidiabatur illi et volebat 
occidere eum nec poterat: 

Herodes enim metuebat Ioannem, sciens eum virum 
iustum et sanctum, et custodiebat eum, et, audito 
eo, multum haesitabat et libenter eum audiebat. 

Et cum dies opportunus accidisset, quo Herodes 
natali suo cenam fecit principibus suis et 
tribunis et primis Galilaeae, 

cumque introisset filia ipsius Herodiadis et 
saltasset, placuit Herodi simulque recumbentibus. 
Rex ait puellae: " Pete a me, quod vis, et dabo 
tibi ". 

Et iuravit illi multum: " Quidquid petieris a me, 
dabo tibi, usque ad dimidium regni mei ". 

Quae cum exisset, dixit matri suae: " Quid petam? 
". At illa dixit: " Caput Ioannis Baptistae ". 

Cumque introisset statim cum festinatione ad 
regem, petivit dicens: " Volo ut protinus des mihi 
in disco caput Ioannis Baptistae ". 

Et contristatus rex, propter iusiurandum et 
propter recumbentes noluit eam decipere; 

et statim misso spiculatore rex praecepit afferri 
caput eius. Et abiens decollavit eum in carcere 

et attulit caput eius in disco; et dedit illud 
puellae, et puella dedit illud matri suae. 

Quo audito, discipuli eius venerunt et tulerunt 
corpus eius et posuerunt illud in monumento. 

Et convenientes apostoli ad Iesum renuntiaverunt 
illi omnia, quae egerant et docuerant. 

Et ait illis: " Venite vos ipsi seorsum in 
desertum locum et requiescite pusillum ". Erant 
enim, qui veniebant et redibant, multi, et nec 
manducandi spatium habebant. 

Et abierunt in navi in desertum locum seorsum. 

Et viderunt eos abeuntes et cognoverunt multi; et 
pedestre de omnibus civitatibus concurrerunt illuc 
et praevenerunt eos. 

Et exiens vidit multam turbam et misertus est 
super eos, quia erant sicut oves non habentes 
pastorem, et coepit docere illos multa. 

Et cum iam hora multa facta esset, accesserunt 
discipuli eius dicentes: " Desertus est locus hic, 
et hora iam est multa; 

dimitte illos, ut euntes in villas et vicos in 
circuitu emant sibi, quod manducent ". 

Respondens autem ait illis: " Date illis vos 
manducare ". Et dicunt ei: " Euntes emamus 
denariis ducentis panes et dabimus eis manducare? 
". 

Et dicit eis: " Quot panes habetis? Ite, videte ". 
Et cum cognovissent, dicunt: " Quinque et duos 
pisces ". 

Et praecepit illis, ut accumbere facerent omnes 
secundum contubernia super viride fenum. 

Et discubuerunt secundum areas per centenos et per 
quinquagenos. 

Et acceptis quinque panibus et duobus piscibus, 
intuens in caelum benedixit et fregit panes et 
dabat discipulis suis, ut ponerent ante eos; et 
duos pisces divisit omnibus. 

Et manducaverunt omnes et saturati sunt; 

et sustulerunt fragmenta duodecim cophinos plenos, 
et de piscibus. 

Et erant, qui manducaverunt panes, quinque milia 
virorum. 

Et statim coegit discipulos suos ascendere navem, 
ut praecederent trans fretum ad Bethsaidam, dum 
ipse dimitteret populum. 

Et cum dimisisset eos, abiit in montem orare. 

Et cum sero factum esset, erat navis in medio 
mari, et ipse solus in terra. 

Et videns eos laborantes in remigando, erat enim 
ventus contrarius eis, circa quartam vigiliam 
noctis venit ad eos ambulans super mare et volebat 
praeterire eos. 

At illi, ut viderunt eum ambulantem super mare, 
putaverunt phantasma esse et exclamaverunt; 

omnes enim eum viderunt et conturbati sunt. Statim 
autem locutus est cum eis et dicit illis: " 
Confidite, ego sum; nolite timere! ". 

Et ascendit ad illos in navem, et cessavit ventus. 
Et valde nimis intra se stupebant; 

non enim intellexerant de panibus, sed erat cor 
illorum obcaecatum. 

Et cum transfretassent in terram, pervenerunt 
Gennesaret et applicuerunt. 

Cumque egressi essent de navi, continuo 
cognoverunt eum 

et percurrentes universam regionem illam coeperunt 
in grabatis eos, qui se male habebant, 
circumferre, ubi audiebant eum esse. 

Et quocumque introibat in vicos aut in civitates 
vel in villas, in plateis ponebant infirmos; et 
deprecabantur eum, ut vel fimbriam vestimenti eius 
tangerent; et, quotquot tangebant eum, salvi 
fiebant. 

Et conveniunt ad eum pharisaei et quidam de 
scribis venientes ab Hierosolymis; 

et cum vidissent quosdam ex discipulis eius 
communibus manibus, id est non lotis, manducare 
panes 

— pharisaei enim et omnes Iudaei, nisi pugillo 
lavent manus, non manducant, tenentes traditionem 
seniorum; 

et a foro nisi baptizentur, non comedunt; et alia 
multa sunt, quae acceperunt servanda: baptismata 
calicum et urceorum et aeramentorum et lectorum 
— 

et interrogant eum pharisaei et scribae: " Quare 
discipuli tui non ambulant iuxta traditionem 
seniorum, sed communibus manibus manducant panem? 
". 

At ille dixit eis: " Bene prophetavit Isaias de 
vobis hypocritis, sicut scriptum est: "Populus hic 
labiis me honorat, cor autem eorum longe est a me; 

in vanum autem me colunt docentes doctrinas 
praecepta hominum". 

Relinquentes mandatum Dei tenetis traditionem 
hominum ". 

Et dicebat illis: " Bene irritum facitis 
praeceptum Dei, ut traditionem vestram servetis. 

Moyses enim dixit: "Honora patrem tuum et matrem 
tuam" et: "Qui maledixerit patri aut matri, morte 
moriatur"; 

vos autem dicitis: "Si dixerit homo patri aut 
matri: Corban, quod est donum, quodcumque ex me 
tibi profuerit", 

ultra non permittitis ei facere quidquam patri aut 
matri 

rescindentes verbum Dei per traditionem vestram, 
quam tradidistis; et similia huiusmodi multa 
facitis ". 

Et advocata iterum turba, dicebat illis: " Audite 
me, omnes, et intellegite: 

Nihil est extra hominem introiens in eum, quod 
possit eum coinquinare; sed quae de homine 
procedunt, illa sunt, quae coinquinant hominem! ". 

Et cum introisset in domum a turba, interrogabant 
eum discipuli eius parabolam. 

Et ait illis: " Sic et vos imprudentes estis? Non 
intellegitis quia omne extrinsecus introiens in 
hominem non potest eum coinquinare, 

quia non introit in cor eius sed in ventrem et in 
secessum exit? ", purgans omnes escas. 

Dicebat autem: " Quod de homine exit, illud 
coinquinat hominem; 

ab intus enim de corde hominum cogitationes malae 
procedunt, fornicationes, furta, homicidia, 

adulteria, avaritiae, nequitiae, dolus, 
impudicitia, oculus malus, blasphemia, superbia, 
stultitia: 

omnia haec mala ab intus procedunt et coinquinant 
hominem ". 

Inde autem surgens abiit in fines Tyri et Sidonis. 
Et ingressus domum neminem voluit scire et non 
potuit latere. 

Sed statim ut audivit de eo mulier, cuius habebat 
filia spiritum immundum, veniens procidit ad pedes 
eius. 

Erat autem mulier Graeca, Syrophoenissa genere. Et 
rogabat eum, ut daemonium eiceret de filia eius. 

Et dicebat illi: " Sine prius saturari filios; non 
est enim bonum sumere panem filiorum et mittere 
catellis ". 

At illa respondit et dicit ei: " Domine, etiam 
catelli sub mensa comedunt de micis puerorum ". 

Et ait illi: " Propter hunc sermonem vade; exiit 
daemonium de filia tua ". 

Et cum abisset domum suam, invenit puellam 
iacentem supra lectum et daemonium exisse. 

Et iterum exiens de finibus Tyri venit per Sidonem 
ad mare Galilaeae inter medios fines Decapoleos. 

Et adducunt ei surdum et mutum et deprecantur eum, 
ut imponat illi manum. 

Et apprehendens eum de turba seorsum misit digitos 
suos in auriculas eius et exspuens tetigit linguam 
eius 

et suspiciens in caelum ingemuit et ait illi: " 
Effetha ", quod est: " Adaperire ". 

Et statim apertae sunt aures eius, et solutum est 
vinculum linguae eius, et loquebatur recte. 

Et praecepit illis, ne cui dicerent; quanto autem 
eis praecipiebat, tanto magis plus praedicabant. 

Et eo amplius admirabantur dicentes: " Bene omnia 
fecit, et surdos facit audire et mutos loqui! ". 

In illis diebus iterum cum turba multa esset nec 
haberent, quod manducarent, convocatis discipulis, 
ait illis: 

" Misereor super turbam, quia iam triduo sustinent 
me nec habent, quod manducent; 

et si dimisero eos ieiunos in domum suam, 
deficient in via; et quidam ex eis de longe 
venerunt ". 

Et responderunt ei discipuli sui: " Unde istos 
poterit quis hic saturare panibus in solitudine? 
". 

Et interrogabat eos: " Quot panes habetis? ". Qui 
dixerunt: " Septem ". 

Et praecipit turbae discumbere supra terram; et 
accipiens septem panes, gratias agens fregit et 
dabat discipulis suis, ut apponerent; et 
apposuerunt turbae. 

Et habebant pisciculos paucos; et benedicens eos, 
iussit hos quoque apponi. 

Et manducaverunt et saturati sunt; et sustulerunt, 
quod superaverat de fragmentis, septem sportas. 

Erant autem quasi quattuor milia. Et dimisit eos. 

Et statim ascendens navem cum discipulis suis 
venit in partes Dalmanutha. 

Et exierunt pharisaei et coeperunt conquirere cum 
eo quaerentes ab illo signum de caelo, tentantes 
eum. 

Et ingemiscens spiritu suo ait: " Quid generatio 
ista quaerit signum? Amen dico vobis: Non dabitur 
generationi isti signum ". 

Et dimittens eos, iterum ascendens abiit trans 
fretum. 

Et obliti sunt sumere panes et nisi unum panem non 
habebant secum in navi. 

Et praecipiebat eis dicens: " Videte, cavete a 
fermento pharisaeorum et fermento Herodis! ". 

Et disputabant ad invicem, quia panes non 
haberent. 

Quo cognito, ait illis: " Quid disputatis, quia 
panes non habetis? Nondum cognoscitis nec 
intellegitis? Caecatum habetis cor vestrum? 

Oculos habentes non videtis, et aures habentes non 
auditis? Nec recordamini, 

quando quinque panes fregi in quinque milia, quot 
cophinos fragmentorum plenos sustulistis? ". 
Dicunt ei: " Duodecim ". 

" Quando illos septem in quattuor milia, quot 
sportas plenas fragmentorum tulistis? ". Et dicunt 
ei: " Septem ". 

Et dicebat eis: " Nondum intellegitis? ". 

Et veniunt Bethsaida. Et adducunt ei caecum et 
rogant eum, ut illum tangat. 

Et apprehendens manum caeci eduxit eum extra 
vicum; et exspuens in oculos eius, impositis 
manibus ei, interrogabat eum: " Vides aliquid? ". 

Et aspiciens dicebat: " Video homines, quia velut 
arbores video ambulantes ". 

Deinde iterum imposuit manus super oculos eius; et 
coepit videre et restitutus est et videbat clare 
omnia. 

Et misit illum in domum suam dicens: " Nec in 
vicum introieris ". 

Et egressus est Iesus et discipuli eius in 
castella Caesareae Philippi; et in via 
interrogabat discipulos suos dicens eis: " Quem me 
dicunt esse homines? ". 

Qui responderunt illi dicentcs: " Ioannem 
Baptistam, alii Eliam, alii vero unum de prophetis 
". 

Et ipse interrogabat eos: " Vos vero quem me 
dicitis esse? ". Respondens Petrus ait ei: " Tu es 
Christus ". 

Et comminatus est eis, ne cui dicerent de illo. 

Et coepit docere illos: " Oportet Filium hominis 
multa pati et reprobari a senioribus et a summis 
sacerdotibus et scribis et occidi et post tres 
dies resurgere "; 

et palam verbum loquebatur. Et apprehendens eum 
Petrus coepit increpare eum. 

Qui conversus et videns discipulos suos comminatus 
est Petro et dicit: " Vade retro me, Satana, 
quoniam non sapis, quae Dei sunt, sed quae sunt 
hominum ". 

Et convocata turba cum discipulis suis, dixit eis: 
" Si quis vult post me sequi, deneget semetipsum 
et tollat crucem suam et sequatur me. 

Qui enim voluerit animam suam salvam facere, 
perdet eam; qui autem perdiderit animam suam 
propter me et evangelium, salvam eam faciet. 

Quid enim prodest homini, si lucretur mundum totum 
et detrimentum faciat animae suae? 

Quid enim dabit homo commutationem pro anima sua? 

Qui enim me confusus fuerit et mea verba in 
generatione ista adultera et peccatrice, et Filius 
hominis confundetur eum, cum venerit in gloria 
Patris sui cum angelis sanctis ". 

Et dicebat illis: " Amen dico vobis: Sunt quidam 
de hic stan tibus, qui non gustabunt mortem, donec 
videant regnum Dei venisse in virtute ". 

Et post dies sex assumit Iesus Petrum et Iacobum 
et Ioannem, et ducit illos in montem excelsum 
seorsum solos. Et transfiguratus est coram ipsis; 

et vestimenta eius facta sunt splendentia, candida 
nimis, qualia fullo super terram non potest tam 
candida facere. 

Et apparuit illis Elias cum Moyse, et erant 
loquentes cum Iesu. 

Et respondens Petrus ait Iesu: " Rabbi, bonum est 
nos hic esse; et faciamus tria tabernacula: tibi 
unum et Moysi unum et Eliae unum ". 

Non enim sciebat quid responderet; erant enim 
exterriti. 

Et facta est nubes obumbrans eos, et venit vox de 
nube: " Hic est Filius meus dilectus; audite illum 
". 

Et statim circumspicientes neminem amplius 
viderunt nisi Iesum tantum secum. 

Et descendentibus illis de monte, praecepit illis, 
ne cui, quae vidissent, narrarent, nisi cum Filius 
hominis a mortuis resurrexerit. 

Et verbum continuerunt apud se, conquirentes quid 
esset illud: " a mortuis resurgere ". 

Et interrogabant eum dicentes: " Quid ergo dicunt 
scribae quia Eliam oporteat venire primum? ". 

Qui ait illis: " Elias veniens primo, restituit 
omnia; et quomodo scriptum est super Filio 
hominis, ut multa patiatur et contemnatur? 

Sed dico vobis: Et Elias venit; et fecerunt illi, 
quaecumque volebant, sicut scriptum est de eo ". 

Et venientes ad discipulos viderunt turbam magnam 
circa eos et scribas conquirentes cum illis. 

Et confestim omnis populus videns eum stupefactus 
est, et accurrentes salutabant eum. 

Et interrogavit eos: " Quid inter vos conquiritis? 
". 

Et respondit ei unus de turba: " Magister, attuli 
filium meum ad te habentem spiritum mutum; 

et ubicumque eum apprehenderit, allidit eum, et 
spumat et stridet dentibus et arescit. Et dixi 
discipulis tuis, ut eicerent illum, et non 
potuerunt ". 

Qui respondens eis dicit: " O generatio incredula, 
quamdiu apud vos ero? Quamdiu vos patiar? Afferte 
illum ad me ". 

Et attulerunt illum ad eum. Et cum vidisset illum, 
spiritus statim conturbavit eum; et corruens in 
terram volutabatur spumans. 

Et interrogavit patrem eius: " Quantum temporis 
est, ex quo hoc ei accidit? ". At ille ait: " Ab 
infantia; 

et frequenter eum etiam in ignem et in aquas 
misit, ut eum perderet; sed si quid potes, adiuva 
nos, misertus nostri ". 

Iesus autem ait illi: " "Si potes!". Omnia 
possibilia credenti ". 

Et continuo exclamans pater pueri aiebat: " Credo; 
adiuva incredulitatem meam ". 

Et cum videret Iesus concurrentem turbam, 
comminatus est spiritui immundo dicens illi: " 
Mute et surde spiritus, ego tibi praecipio: Exi ab 
eo et amplius ne introeas in eum ". 

Et clamans et multum discerpens eum exiit; et 
factus est sicut mortuus, ita ut multi dicerent: " 
Mortuus est! ". 

Iesus autem tenens manum eius elevavit illum, et 
surrexit. 

Et cum introisset in domum, discipuli eius secreto 
interrogabant eum: " Quare nos non potuimus eicere 
eum? ". 

Et dixit illis: " Hoc genus in nullo potest exire 
nisi in oratione ". 

Et inde profecti peragrabant Galilaeam; nec 
volebat quemquam scire. 

Docebat enim discipulos suos et dicebat illis: " 
Filius hominis traditur in manus hominum, et 
occident eum, et occisus post tres dies resurget 
". 

At illi ignorabant verbum et timebant eum 
interrogare. 

Et venerunt Capharnaum. Qui cum domi esset, 
interrogabat eos: " Quid in via tractabatis? ". 

At illi tacebant. Siquidem inter se in via 
disputaverant, quis esset maior. 

Et residens vocavit Duodecim et ait illis: " Si 
quis vult primus esse, erit omnium novissimus et 
omnium minister ". 

Et accipiens puerum, statuit eum in medio eorum; 
quem ut complexus esset, ait illis: 

" Quisquis unum ex huiusmodi pueris receperit in 
nomine meo, me recipit; et, quicumque me 
susceperit, non me suscipit, sed eum qui me misit 
". 

Dixit illi Ioannes: " Magister, vidimus quendam in 
nomine tuo eicientem daemonia, et prohibebamus 
eum, quia non sequebatur nos ". 

Iesus autem ait: " Nolite prohibere eum. Nemo est 
enim, qui faciat virtutem in nomine meo et possit 
cito male loqui de me; 

qui enim non est adversum nos, pro nobis est. 

Quisquis enim potum dederit vobis calicem aquae in 
nomine, quia Christi estis, amen dico vobis: Non 
perdet mercedem suam. 

Et quisquis scandalizaverit unum ex his pusillis 
credentibus in me, bonum est ei magis, ut 
circumdetur mola asinaria collo eius, et in mare 
mittatur. 

Et si scandalizaverit te manus tua, abscide illam: 
bonum est tibi debilem introire in vitam, quam 
duas manus habentem ire in gehennam, in ignem 
inexstinguibilem. 

Et si pes tuus te scandalizat, amputa illum: bonum 
est tibi claudum introire in vitam, quam duos 
pedes habentem mitti in gehennam. 

Et si oculus tuus scandalizat te, eice eum: bonum 
est tibi luscum introire in regnum Dei, quam duos 
oculos habentem mitti in gehennam, 

ubi vermis eorum non moritur, et ignis non 
exstinguitur; 

omnis enim igne salietur. 

Bonum est sal; quod si sal insulsum fuerit, in quo 
illud condietis? Habete in vobis sal et pacem 
habete inter vos ". 

Et inde exsurgens venit in fines Iudaeae ultra 
Iorda nem; et conveniunt iterum turbae ad eum, et, 
sicut consueverat, iterum docebat illos. 

Et accedentes pharisaei interrogabant eum, si 
licet viro uxorem dimittere, tentantes eum. 

At ille respondens dixit eis: " Quid vobis 
praecepit Moyses? ". 

Qui dixerunt: " Moyses permisit libellum repudii 
scribere et dimittere ". 

Iesus autem ait eis: " Ad duritiam cordis vestri 
scripsit vobis praeceptum istud. 

Ab initio autem creaturae masculum et feminam 
fecit eos. 

Propter hoc relinquet homo patrem suum et matrem 
et adhaerebit ad uxorern suam, 

et erunt duo in carne una; itaque iam non sunt duo 
sed una caro. 

Quod ergo Deus coniunxit, homo non separet ". 

Et domo iterum discipuli de hoc interrogabant eum. 

Et dicit illis: " Quicumque dimiserit uxorem suam 
et aliam duxerit, adulterium committit in eam; 

et si ipsa dimiserit virum suum et alii nupserit, 
moechatur ". 

Et offerebant illi parvulos, ut tangeret illos; 
discipuli autem comminabantur eis. 

At videns Iesus, indigne tulit et ait illis: " 
Sinite parvulos venire ad me. Ne prohibueritis 
eos; talium est enim regnum Dei. 

Amen dico vobis: Quisquis non receperit regnum Dei 
velut parvulus, non intrabit in illud ". 

Et complexans eos benedicebat imponens manus super 
illos. 

Et cum egrederetur in viam, accurrens quidam et, 
genu flexo ante eum, rogabat eum: " Magister bone, 
quid faciam ut vitam aeternam percipiam? ". 

Iesus autem dixit ei: " Quid me dicis bonum? Nemo 
bonus, nisi unus Deus. 

Praecepta nosti: ne occidas, ne adulteres, ne 
fureris, ne falsum testimonium dixeris, ne fraudem 
feceris, honora patrem tuum et matrem ". 

Ille autem dixit ei: " Magister, haec omnia 
conservavi a iuventute mea ". 

Iesus autem intuitus eum dilexit eum et dixit 
illi: " Unum tibi deest: vade, quaecumque habes, 
vende et da pauperibus et habebis thesaurum in 
caelo; et veni, sequere me ". 

Qui contristatus in hoc verbo, abiit maerens: erat 
enim habens possessiones multas. 

Et circumspiciens Iesus ait discipulis suis: " 
Quam difficile, qui pecunias habent, in regnum Dei 
introibunt ". 

Discipuli autem obstupescebant in verbis eius. At 
Iesus rursus respondens ait illis: " Filii, quam 
diffficile est in regnum Dei introire. 

Facilius est camelum per foramen acus transire 
quam divitem intrare in regnum Dei ". 

Qui magis admirabantur dicentes ad semetipsos: " 
Et quis potest salvus fieri? ". 

Intuens illos Iesus ait: " Apud homines 
impossibile est sed non apud Deum: omnia enim 
possibilia sunt apud Deum ". 

Coepit Petrus ei dicere: " Ecce nos dimisimus 
omnia et secuti sumus te ". 

Ait Iesus: " Amen dico vobis: Nemo est, qui 
reliquerit domum aut fratres aut sorores aut 
matrem aut patrem aut filios aut agros propter me 
et propter evangelium, 

qui non accipiat centies tantum nunc in tempore 
hoc, domos et fratres et sorores et matres et 
filios et agros cum persecutionibus, et in saeculo 
futuro vitam aeternam. 

Multi autem erunt primi novissimi, et novissimi 
primi ". 

Erant autem in via ascendentes in Hierosolymam, et 
praecedebat illos Iesus, et stupebant; illi autem 
sequentes timebant. Et assumens iterum Duodecim 
coepit illis dicere, quae essent ei eventura: 

" Ecce ascendimus in Hierosolymam; et Filius 
hominis tradetur principibus sacerdotum et 
scribis, et damnabunt eum morte et tradent eum 
gentibus 

et illudent ei et conspuent eum et flagellabunt 
eum et interficient eum, et post tres dies 
resurget ". 

Et accedunt ad eum Iacobus et Ioannes filii 
Zebedaei dicentes ei: " Magister, volumus, ut 
quodcumque petierimus a te, facias nobis ". 

At ille dixit eis: " Quid vultis, ut faciam vobis? 
". 

Illi autem dixerunt ei: " Da nobis, ut unus ad 
dexteram tuam et alius ad sinistram sedeamus in 
gloria tua ". 

Iesus autem ait eis: " Nescitis quid petatis. 
Potestis bibere calicem, quem ego bibo, aut 
baptismum, quo ego baptizor, baptizari? ". 

At illi dixerunt ei: " Possumus ". Iesus autem ait 
eis: " Calicem quidem, quem ego bibo, bibetis et 
baptismum, quo ego baptizor, baptizabimini; 

sedere autem ad dexteram meam vel ad sinistram non 
est meum dare, sed quibus paratum est ". 

Et audientes decem coeperunt indignari de Iacobo 
et Ioanne. 

Et vocans eos Iesus ait illis: " Scitis quia hi, 
qui videntur principari gentibus, dominantur eis, 
et principes eorum potestatem habent ipsorum. 

Non ita est autem in vobis, sed quicumque voluerit 
fieri maior inter vos, erit vester minister; 

et, quicumque voluerit in vobis primus esse, erit 
omnium servus; 

nam et Filius hominis non venit, ut ministraretur 
ei, sed ut ministraret et daret animam suam 
redemptionem pro multis ". 

Et veniunt Ierichum. Et proficiscente eo de 
Iericho et discipulis eius et plurima multitudine, 
filius Timaei Bartimaeus caecus sedebat iuxta viam 
mendicans. 

Qui cum audisset quia Iesus Nazarenus est, coepit 
clamare et dicere: " Fili David Iesu, miserere 
mei! ". 

Et comminabantur ei multi, ut taceret; at ille 
multo magis clamabat: " Fili David, miserere mei! 
". 

Et stans Iesus dixit: " Vocate illum ". Et vocant 
caecum dicentes ei: " Animaequior esto. Surge, 
vocat te ". 

Qui, proiecto vestimento suo, exsiliens venit ad 
Iesum. 

Et respondens ei Iesus dixit: " Quid vis tibi 
faciam? ". Caecus autem dixit ei: " Rabboni, ut 
videam ". 

Et Iesus ait illi: " Vade; fides tua te salvum 
fecit ". Et confestim vidit et sequebatur eum in 
via. 

Et cum appropinquarent Hierosolymae, Bethphage et 
Bethaniae ad montem Olivarum, mittit duos ex 
discipulis suis 

et ait illis: " Ite in castellum, quod est contra 
vos, et statim introeuntes illud invenietis pullum 
ligatum, super quem nemo adhuc hominum sedit; 
solvite illum et adducite. 

Et si quis vobis dixerit: "Quid facitis hoc?", 
dicite: "Domino necessarius est, et continuo illum 
remittit iterum huc" ". 

Et abeuntes invenerunt pullum ligatum ante ianuam 
foris in bivio et solvunt eum. 

Et quidam de illic stantibus dicebant illis: " 
Quid facitis solventes pullum? ". 

Qui dixerunt eis, sicut dixerat Iesus; et 
dimiserunt eis. 

Et ducunt pullum ad Iesum et imponunt illi 
vestimenta sua; et sedit super eum. 

Et multi vestimenta sua straverunt in via, alii 
autem frondes, quas exciderant in agris. 

Et qui praeibant et qui sequebantur, clamabant: " 
Hosanna! Benedictus, qui venit in nomine Domini! 

Benedictum, quod venit regnum patris nostri David! 
Hosanna in excelsis! ". 

Et introivit Hierosolymam in templum; et 
circumspectis omnibus, cum iam vespera esset hora, 
exivit in Bethaniam cum Duodecim. 

Et altera die cum exirent a Bethania, esuriit. 

Cumque vidisset a longe ficum habentem folia, 
venit si quid forte inveniret in ea; et cum 
venisset ad eam, nihil invenit praeter folia: non 
enim erat tempus ficorum. 

Et respondens dixit ei: " Iam non amplius in 
aeternum quisquam fructum ex te manducet ". Et 
audiebant discipuli eius. 

Et veniunt Hierosolymam. Et cum introisset in 
templum, coepit eicere vendentes et ementes in 
templo et mensas nummulariorum et cathedras 
vendentium columbas evertit; 

et non sinebat, ut quisquam vas transferret per 
templum. 

Et docebat dicens eis: " Non scriptum est: "Domus 
mea domus orationis vocabitur omnibus gentibus"? 
Vos autem fecistis eam speluncam latronum ". 

Quo audito, principes sacerdotum et scribae 
quaerebant quomodo eum perderent; timebant enim 
eum, quoniam universa turba admirabatur super 
doctrina eius. 

Et cum vespera facta esset, egrediebantur de 
civitate. 

Et cum mane transirent, viderunt ficum aridam 
factam a radicibus. 

Et recordatus Petrus dicit ei: " Rabbi, ecce 
ficus, cui maledixisti, aruit ". 

Et respondens Iesus ait illis: " Habete fidem Dei! 

Amen dico vobis: Quicumque dixerit huic monti: 
"Tollere et mittere in mare", et non haesitaverit 
in corde suo, sed crediderit quia, quod dixerit, 
fiat, fiet ei. 

Propterea dico vobis: Omnia, quaecumque orantes 
petitis, credite quia iam accepistis, et erunt 
vobis. 

Et cum statis in oratione, dimittite, si quid 
habetis adversus aliquem, ut et Pater vester, qui 
in caelis est, dimittat vobis peccata vestra ". 

Et veniunt rursus Hierosolymam. Et cum ambularet 
in templo, accedunt ad eum summi sacerdotes et 
scribae et seniores 

et dicebant illi: " In qua potestate haec facis? 
Vel quis tibi dedit hanc potestatem, ut ista 
facias? ". 

Iesus autem ait illis: " Interrogabo vos unum 
verbum, et respondete mihi; et dicam vobis, in qua 
potestate haec faciam: 

Baptismum Ioannis de caelo erat an ex hominibus? 
Respondete mihi ". 

At illi cogitabant secum dicentes: " Si dixerimus: 
"De caelo", dicet: "Quare ergo non credidistis 
ei?"; 

si autem dixerimus: "Ex hominibus?" ". Timebant 
populum: omnes enim habebant Ioannem quia vere 
propheta esset. 

Et respondentes dicunt Iesu: " Nescimus ". Et 
Iesus ait illis: " Neque ego dico vobis in qua 
potestate haec faciam ". 

Et coepit illis in parabolis loqui: " Vineam 
pastinavit ho mo et circumdedit saepem et fodit 
lacum et aedificavit turrim et locavit eam 
agricolis et peregre profectus est. 

Et misit ad agricolas in tempore servum, ut ab 
agricolis acciperet de fructu vineae; 

qui apprehensum eum caeciderunt et dimiserunt 
vacuum. 

Et iterum misit ad illos alium servum; et illum in 
capite vulneraverunt et contumeliis affecerunt. 

Et alium misit, et illum occiderunt, et plures 
alios, quosdam caedentes, alios vero occidentes. 

Adhuc unum habebat, filium dilectum. Misit illum 
ad eos novissimum dicens: "Reverebuntur filium 
meum". 

Coloni autem illi dixerunt ad invicem: "Hic est 
heres. Venite, occidamus eum, et nostra erit 
hereditas". 

Et apprehendentes eum occiderunt et eiecerunt 
extra vineam. 

Quid ergo faciet dominus vineae? Veniet et perdet 
colonos et dabit vineam aliis. 

Nec Scripturam hanc legistis: "Lapidem quem 
reprobaverunt aedificantes, hic factus est in 
caput anguli; 

a Domino factum est istud et est mirabile in 
oculis nostris"? ". 

Et quaerebant eum tenere et timuerunt turbam; 
cognoverunt enim quoniam ad eos parabolam hanc 
dixerit. Et relicto eo abierunt. 

Et mittunt ad eum quosdam ex pharisaeis et 
herodianis, ut eum caperent in verbo. 

Qui venientes dicunt ei: " Magister, scimus quia 
verax es et non curas quemquam; nec enim vides in 
faciem hominum, sed in veritate viam Dei doces. 
Licet dare tributum Caesari an non? Dabimus an non 
dabimus? ". 

Qui sciens versutiam eorum ait illis: " Quid me 
tentatis? Afferte mihi denarium, ut videam ". 

At illi attulerunt. Et ait illis: " Cuius est 
imago haec et inscriptio? ". Illi autem dixerunt 
ei: " Caesaris ". 

Iesus autem dixit illis: " Quae sunt Caesaris, 
reddite Caesari et, quae sunt Dei, Deo ". Et 
mirabantur super eo. 

Et veniunt ad eum sadducaei, qui dicunt 
resurrectionem non esse, et interrogabant eum 
dicentes: 

" Magister, Moyses nobis scripsit, ut si cuius 
frater mortuus fuerit et reliquerit uxorem et 
filium non reliquerit, accipiat frater eius uxorem 
et resuscitet semen fratri suo. 

Septem fratres erant: et primus accepit uxorem et 
moriens non reliquit semen; 

et secundus accepit eam et mortuus est, non 
relicto semine; et tertius similiter; 

et septem non reliquerunt semen. Novissima omnium 
defuncta est et mulier. 

In resurrectione, cum resurrexerint, cuius de his 
erit uxor? Septem enim habuerunt eam uxorem ". 

Ait illis Iesus: " Non ideo erratis, quia non 
scitis Scripturas neque virtutem Dei? 

Cum enim a mortuis resurrexerint, neque nubent 
neque nubentur, sed sunt sicut angeli in caelis. 

De mortuis autem quod resurgant, non legistis in 
libro Moysis super rubum, quomodo dixerit illi 
Deus inquiens: "Ego sum Deus Abraham et Deus Isaac 
et Deus Iacob"? 

Non est Deus mortuorum sed vivorum! Multum erratis 
". 

Et accessit unus de scribis, qui audierat illos 
conquirentes, videns quoniam bene illis 
responderit, interrogavit eum: " Quod est primum 
omnium mandatum? ". 

Iesus respondit: " Primum est: "Audi, Israel: 
Dominus Deus noster Dominus unus est, 

et diliges Dominum Deum tuum ex toto corde tuo et 
ex tota anima tua et ex tota mente tua et ex tota 
virtute tua". 

Secundum est illud: "Diliges proximum tuum tamquam 
teipsum". Maius horum aliud mandatum non est ". 

Et ait illi scriba: " Bene, Magister, in veritate 
dixisti: "Unus est, et non est alius praeter eum; 

et diligere eum ex toto corde et ex toto 
intellectu et ex tota fortitudine" et: "Diligere 
proximum tamquam seipsum" maius est omnibus 
holocautomatibus et sacrificiis ". 

Et Iesus videns quod sapienter respondisset, dixit 
illi: " Non es longe a regno Dei ". Et nemo iam 
audebat eum interrogare. 

Et respondens Iesus dicebat docens in templo: " 
Quomodo dicunt scribae Christum filium esse David? 

Ipse David dixit in Spiritu Sancto: "Dixit Dominus 
Domino meo: Sede a dextris meis, donec ponam 
inimicos tuos sub pedibus tuis". 

Ipse David dicit eum Dominum, et unde est filius 
eius? ". Et multa turba eum libenter audiebat. 

Et dicebat in doctrina sua: " Cavete a scribis, 
qui volunt in stolis ambulare et salutari in foro 

et in primis cathedris sedere in synagogis et 
primos discubitus in cenis; 

qui devorant domos viduarum et ostentant prolixas 
orationes. Hi accipient amplius iudicium ". 

Et sedens contra gazophylacium aspiciebat quomodo 
turba iactaret aes in gazophylacium; et multi 
divites iactabant multa. 

Et cum venisset una vidua pauper, misit duo 
minuta, quod est quadrans. 

Et convocans discipulos suos ait illis: " Amen 
dico vobis: Vidua haec pauper plus omnibus misit, 
qui miserunt in gazophylacium: 

Omnes enim ex eo, quod abundabat illis, miserunt; 
haec vero de penuria sua omnia, quae habuit, 
misit, totum victum suum ". 

Et cum egrederetur de tem plo, ait illi unus ex 
discipulis suis: " Magister, aspice quales lapides 
et quales structurae ". 

Et Iesus ait illi: " Vides has magnas 
aedificationes? Hic non relinquetur lapis super 
lapidem, qui non destruatur ". 

Et cum sederet in montem Olivarum contra templum, 
interrogabat eum separatim Petrus et Iacobus et 
Ioannes et Andreas: 

" Dic nobis: Quando ista erunt, et quod signum 
erit, quando haec omnia incipient consummari? ". 

Iesus autem coepit dicere illis: " Videte, ne quis 
vos seducat. 

Multi venient in nomine meo dicentes: "Ego sum", 
et multos seducent. 

Cum audieritis autem bella et opiniones bellorum, 
ne timueritis; oportet fieri sed nondum finis. 

Exsurget enim gens super gentem, et regnum super 
regnum, erunt terrae motus per loca, erunt fames; 
initium dolorum haec. 

Videte autem vosmetipsos. Tradent vos conciliis, 
et in synagogis vapulabitis et ante praesides et 
reges stabitis propter me in testimonium illis. 

Et in omnes gentes primum oportet praedicari 
evangelium. 

Et cum duxerint vos tradentes, nolite praecogitare 
quid loquamini, sed, quod datum vobis fuerit in 
illa hora, id loquimini: non enim estis vos 
loquentes sed Spiritus Sanctus. 

Et tradet frater fratrem in mortem, et pater 
filium; et consurgent filii in parentes et morte 
afficient eos; 

et eritis odio omnibus propter nomen meum. Qui 
autem sustinuerit in finem, hic salvus erit. 

Cum autem videritis abominationem desolationis 
stantem, ubi non debet, qui legit, intellegat: 
tunc, qui in Iudaea sunt, fugiant in montes; 

qui autem super tectum, ne descendat nec introeat, 
ut tollat quid de domo sua; 

et, qui in agro erit, non revertatur retro tollere 
vestimentum suum. 

Vae autem praegnantibus et nutrientibus in illis 
diebus! 

Orate vero, ut hieme non fiat: 

erunt enim dies illi tribulatio talis, qualis non 
fuit ab initio creaturae, quam condidit Deus, 
usque nunc, neque fiet. 

Et nisi breviasset Dominus dies, non fuisset salva 
omnis caro. Sed propter electos, quos elegit, 
breviavit dies. 

Et tunc, si quis vobis dixerit: "Ecce hic est 
Christus, ecce illic", ne credideritis. 

Exsurgent enim pseudochristi et pseudoprophetae et 
dabunt signa et portenta ad seducendos, si potest 
fieri, electos. 

Vos autem videte; praedixi vobis omnia. 

Sed in illis diebus post tribulationem illam sol 
contenebrabitur, et luna non dabit splendorem 
suum, 

et erunt stellae de caelo decidentes, et virtutes, 
quae sunt in caelis, movebuntur. 

Et tunc videbunt Filium hominis venientem in 
nubibus cum virtute multa et gloria. 

Et tunc mittet angelos et congregabit electos suos 
a quattuor ventis, a summo terrae usque ad summum 
caeli. 

A ficu autem discite parabolam: cum iam ramus eius 
tener fuerit et germinaverit folia, cognoscitis 
quia in proximo sit aestas. 

Sic et vos, cum videritis haec fieri, scitote quod 
in proximo sit in ostiis. 

Amen dico vobis: Non transiet generatio haec, 
donec omnia ista fiant. 

Caelum et terra transibunt, verba autem mea non 
transibunt. 

De die autem illo vel hora nemo scit, neque angeli 
in caelo neque Filius, nisi Pater. 

Videte, vigilate; nescitis enim, quando tempus 
sit. 

Sicut homo, qui peregre profectus reliquit domum 
suam et dedit servis suis potestatem, unicuique 
opus suum, ianitori quoque praecepit, ut 
vigilaret. 

Vigilate ergo; nescitis enim quando dominus domus 
veniat, sero an media nocte an galli cantu an 
mane; 

ne, cum venerit repente, inveniat vos dormientes. 

Quod autem vobis dico, omnibus dico: Vigilate! ". 

Erat autem Pascha et Azy ma post biduum. Et 
quaerebant summi sacerdotes et scribae, quomodo 
eum dolo tenerent et occiderent; 

dicebant enim: " Non in die festo, ne forte 
tumultus fieret populi ". 

Et cum esset Bethaniae in domo Simonis leprosi et 
recumberet, venit mulier habens alabastrum 
unguenti nardi puri pretiosi; fracto alabastro, 
effudit super caput eius. 

Erant autem quidam indigne ferentes intra 
semetipsos: " Ut quid perditio ista unguenti facta 
est? 

Poterat enim unguentum istud veniri plus quam 
trecentis denariis et dari pauperibus ". Et 
fremebant in eam. 

Iesus autem dixit: " Sinite eam; quid illi molesti 
estis? Bonum opus operata est in me. 

Semper enim pauperes habetis vobiscum et, cum 
volueritis, potestis illis bene facere; me autem 
non semper habetis. 

Quod habuit, operata est: praevenit ungere corpus 
meum in sepulturam. 

Amen autem dico vobis: Ubicumque praedicatum 
fuerit evangelium in universum mundum, et, quod 
fecit haec, narrabitur in memoriam eius ". 

Et Iudas Iscarioth, unus de Duodecim, abiit ad 
summos sacerdotes, ut proderet eum illis. 

Qui audientes gavisi sunt et promiserunt ei 
pecuniam se daturos. Et quaerebat quomodo illum 
opportune traderet. 

Et primo die Azymorum, quando Pascha immolabant, 
dicunt ei discipuli eius: " Quo vis eamus et 
paremus, ut manduces Pascha? ". 

Et mittit duos ex discipulis suis et dicit eis: " 
Ite in civitatem, et occurret vobis homo lagoenam 
aquae baiulans; sequimini eum 

et, quocumque introierit, dicite domino domus: 
"Magister dicit: Ubi est refectio mea, ubi Pascha 
cum discipulis meis manducem?". 

Et ipse vobis demonstrabit cenaculum grande 
stratum paratum; et illic parate nobis ". 

Et abierunt discipuli et venerunt in civitatem et 
invenerunt, sicut dixerat illis, et paraverunt 
Pascha. 

Et vespere facto, venit cum Duodecim. 

Et discumbentibus eis et manducantibus, ait Iesus: 
" Amen dico vobis: Unus ex vobis me tradet, qui 
manducat mecum ". 

Coeperunt contristari et dicere ei singillatim: " 
Numquid ego? ". 

Qui ait illis: " Unus ex Duodecim, qui intingit 
mecum in catino. 

Nam Filius quidem hominis vadit, sicut scriptum 
est de eo. Vae autem homini illi, per quem Filius 
hominis traditur! Bonum est ei, si non esset natus 
homo ille ". 

Et manducantibus illis, accepit panem et 
benedicens fregit et dedit eis et ait: " Sumite: 
hoc est corpus meum ". 

Et accepto calice, gratias agens dedit eis; et 
biberunt ex illo omnes. 

Et ait illis: " Hic est sanguis meus novi 
testamenti, qui pro multis effunditur. 

Amen dico vobis: Iam non bibam de genimine vitis 
usque in diem illum, cum illud bibam novum in 
regno Dei ". 

Et hymno dicto, exierunt in montem Olivarum. 

Et ait eis Iesus: " Omnes scandalizabimini, quia 
scriptum est: "Percutiam pastorem, et dispergentur 
oves". 

Sed posteaquam resurrexero, praecedam vos in 
Galilaeam ". 

Petrus autem ait ei: " Et si omnes scandalizati 
fuerint, sed non ego ". 

Et ait illi Iesus: " Amen dico tibi: Tu hodie, in 
nocte hac, priusquam bis gallus vocem dederit, ter 
me es negaturus ". 

At ille amplius loquebatur: " Et si oportuerit me 
commori tibi, non te negabo ". Similiter autem et 
omnes dicebant. 

Et veniunt in praedium, cui nomen Gethsemani; et 
ait discipulis suis: " Sedete hic, donec orem ". 

Et assumit Petrum et Iacobum et Ioannem secum et 
coepit pavere et taedere; 

et ait illis: " Tristis est anima mea usque ad 
mortem; sustinete hic et vigilate ". 

Et cum processisset paululum, procidebat super 
terram et orabat, ut, si fieri posset, transiret 
ab eo hora; 

et dicebat: " Abba, Pater! Omnia tibi possibilia 
sunt. Transfer calicem hunc a me; sed non quod ego 
volo, sed quod tu ". 

Et venit et invenit eos dormientes; et ait Petro: 
" Simon, dormis? Non potuisti una hora vigilare? 

Vigilate et orate, ut non intretis in tentationem; 
spiritus quidem promptus, caro vero infirma ". 

Et iterum abiens oravit, eundem sermonem dicens. 

Et veniens denuo invenit eos dormientes; erant 
enim oculi illorum ingravati, et ignorabant quid 
responderent ei. 

Et venit tertio et ait illis: " Dormite iam et 
requiescite? Sufficit, venit hora: ecce traditur 
Filius hominis in manus peccatorum. 

Surgite, eamus; ecce, qui me tradit, prope est ". 

Et confestim, adhuc eo loquente, venit Iudas unus 
ex Duodecim, et cum illo turba cum gladiis et 
lignis a summis sacerdotibus et scribis et 
senioribus. 

Dederat autem traditor eius signum eis dicens: " 
Quemcumque osculatus fuero, ipse est; tenete eum 
et ducite caute ". 

Et cum venisset, statim accedens ad eum ait: " 
Rabbi "; et osculatus est eum. 

At illi manus iniecerunt in eum et tenuerunt eum. 

Unus autem quidam de circumstantibus educens 
gladium percussit servum summi sacerdotis et 
amputavit illi auriculam. 

Et respondens Iesus ait illis: " Tamquam ad 
latronem existis cum gladiis et lignis 
comprehendere me? 

Cotidie eram apud vos in templo docens, et non me 
tenuistis; sed adimpleantur Scripturae ". 

Et relinquentes eum omnes fugerunt. 

Et adulescens quidam sequebatur eum amictus 
sindone super nudo, et tenent eum; 

at ille, reiecta sindone, nudus profugit. 

Et adduxerunt Iesum ad summum sacerdotem; et 
conveniunt omnes summi sacerdotes et seniores et 
scribae. 

Et Petrus a longe secutus est eum usque intro in 
atrium summi sacerdotis et sedebat cum ministris 
et calefaciebat se ad ignem. 

Summi vero sacerdotes et omne concilium quaerebant 
adversus Iesum testimonium, ut eum morte 
afficerent, nec inveniebant. 

Multi enim testimonium falsum dicebant adversus 
eum, et convenientia testimonia non erant. 

Et quidam surgentes falsum testimonium ferebant 
adversus eum dicentes: 

" Nos audivimus eum dicentem: "Ego dissolvam 
templum hoc manu factum et intra triduum aliud non 
manu factum aedificabo" ". 

Et ne ita quidem conveniens erat testimonium 
illorum. 

Et exsurgens summus sacerdos in medium 
interrogavit Iesum dicens: " Non respondes 
quidquam ad ea, quae isti testantur adversum te? 
". 

Ille autem tacebat et nihil respondit. Rursum 
summus sacerdos interrogabat eum et dicit ei: " Tu 
es Christus filius Benedicti? ". 

Iesus autem dixit: " Ego sum, et videbitis Filium 
hominis a dextris sedentem Virtutis et venientem 
cum nubibus caeli ". 

Summus autem sacerdos scindens vestimenta sua ait: 
" Quid adhuc necessarii sunt nobis testes? 

Audistis blasphemiam. Quid vobis videtur? ". Qui 
omnes condemnaverunt eum esse reum mortis. 

Et coeperunt quidam conspuere eum et velare faciem 
eius et colaphis eum caedere et dicere ei: " 
Prophetiza "; et ministri alapis eum caedebant. 

Et cum esset Petrus in atrio deorsum, venit una ex 
ancillis summi sacerdotis 

et, cum vidisset Petrum calefacientem se, 
aspiciens illum ait: " Et tu cum hoc Nazareno, 
Iesu, eras! ". 

At ille negavit dicens: " Neque scio neque novi 
quid tu dicas! ". Et exiit foras ante atrium, et 
gallus cantavit. 

Et ancilla, cum vidisset illum, rursus coepit 
dicere circumstantibus: " Hic ex illis est! ". 

At ille iterum negabat. Et post pusillum rursus, 
qui astabant, dicebant Petro: " Vere ex illis es, 
nam et Galilaeus es ". 

Ille autem coepit anathematizare et iurare: " 
Nescio hominem istum, quem dicitis! ". 

Et statim iterum gallus cantavit; et recordatus 
est Petrus verbi, sicut dixerat ei Iesus: " 
Priusquam gallus cantet bis, ter me negabis ". Et 
coepit flere. 

Et confestim mane consilium facientes summi 
sacerdotes cum senioribus et scribis, id est 
universum concilium, vincientes Iesum duxerunt et 
tradiderunt Pilato. 

Et interrogavit eum Pilatus: " Tu es rex 
Iudaeorum? ". At ille respondens ait illi: " Tu 
dicis ". 

Et accusabant eum summi sacerdotes in multis. 

Pilatus autem rursum interrogabat eum dicens: " 
Non respondes quidquam? Vide in quantis te 
accusant ". 

Iesus autem amplius nihil respondit, ita ut 
miraretur Pilatus. 

Per diem autem festum dimittere solebat illis unum 
ex vinctis, quem peterent. 

Erat autem qui dicebatur Barabbas, vinctus cum 
seditiosis, qui in seditione fecerant homicidium. 

Et cum ascendisset turba, coepit rogare, sicut 
faciebat illis. 

Pilatus autem respondit eis et dixit: " Vultis 
dimittam vobis regem Iudaeorum? ". 

Sciebat enim quod per invidiam tradidissent eum 
summi sacerdotes. 

Pontifices autem concitaverunt turbam, ut magis 
Barabbam dimitteret eis. 

Pilatus autem iterum respondens aiebat illis: " 
Quid ergo vultis faciam regi Iudaeorum? ". 

At illi iterum clamaverunt: " Crucifige eum! ". 

Pilatus vero dicebat eis: " Quid enim mali fecit? 
". At illi magis clamaverunt: " Crucifige eum! ". 

Pilatus autem, volens populo satisfacere, dimisit 
illis Barabbam et tradidit Iesum flagellis caesum, 
ut crucifigeretur. 

Milites autem duxerunt eum intro in atrium, quod 
est praetorium, et convocant totam cohortem. 

Et induunt eum purpuram et imponunt ei plectentes 
spineam coronam; 

et coeperunt salutare eum: " Ave, rex Iudaeorum! 
", 

et percutiebant caput eius arundine et conspuebant 
eum et ponentes genua adorabant eum. 

Et postquam illuserunt ei, exuerunt illum purpuram 
et induerunt eum vestimentis suis. Et educunt 
illum, ut crucifigerent eum. 

Et angariant praetereuntem quempiam Simonem 
Cyrenaeum venientem de villa, patrem Alexandri et 
Rufi, ut tolleret crucem eius. 

Et perducunt illum in Golgotha locum, quod est 
interpretatum Calvariae locus. 

Et dabant ei myrrhatum vinum; ille autem non 
accepit. 

Et crucifigunt eum et dividunt vestimenta eius, 
mittentes sortem super eis, quis quid tolleret. 

Erat autem hora tertia, et crucifixerunt eum. 

Et erat titulus causae eius inscriptus: " Rex 
Iudaeorum ". 

Et cum eo crucifigunt duos latrones, unum a 
dextris et alium a sinistris eius. 

Et praetereuntes blasphemabant eum moventes capita 
sua et dicentes: " Vah, qui destruit templum et in 
tribus diebus aedificat; 

salvum fac temetipsum descendens de cruce! ". 

Similiter et summi sacerdotes ludentes ad 
alterutrum cum scribis dicebant: " Alios salvos 
fecit, seipsum non potest salvum facere. 

Christus rex Israel descendat nunc de cruce, ut 
videamus et credamus ". Etiam qui cum eo crucifixi 
erant, conviciabantur ei. 

Et, facta hora sexta, tenebrae factae sunt per 
totam terram usque in horam nonam. 

Et hora nona exclamavit Iesus voce magna: " Heloi, 
Heloi, lema sabacthani? ", quod est interpretatum: 
" Deus meus, Deus meus, ut quid dereliquisti me? 
". 

Et quidam de circumstantibus audientes dicebant: " 
Ecce, Eliam vocat ". 

Currens autem unus et implens spongiam aceto 
circumponensque calamo potum dabat ei dicens: " 
Sinite, videamus, si veniat Elias ad deponendum 
eum ". 

Iesus autem, emissa voce magna, exspiravit. 

Et velum templi scissum est in duo a sursum usque 
deorsum. 

Videns autem centurio, qui ex adverso stabat, quia 
sic clamans exspirasset, ait: " Vere homo hic 
Filius Dei erat ". 

Erant autem et mulieres de longe aspicientes, 
inter quas et Maria Magdalene et Maria Iacobi 
minoris et Iosetis mater et Salome, 

quae, cum esset in Galilaea, sequebantur eum et 
ministrabant ei, et aliae multae, quae simul cum 
eo ascenderant Hierosolymam. 

Et cum iam sero esset factum, quia erat Parasceve, 
quod est ante sabbatum, 

venit Ioseph ab Arimathaea nobilis decurio, qui et 
ipse erat exspectans regnum Dei, et audacter 
introivit ad Pilatum et petiit corpus Iesu. 

Pilatus autem miratus est si iam obisset, et, 
accersito centurione, interrogavit eum si iam 
mortuus esset, 

et, cum cognovisset a centurione, donavit corpus 
Ioseph. 

Is autem mercatus sindonem et deponens eum 
involvit sindone et posuit eum in monumento, quod 
erat excisum de petra, et advolvit lapidem ad 
ostium monumenti. 

Maria autem Magdalene et Maria Iosetis 
aspiciebant, ubi positus esset. 

Et cum transisset sabbatum, Maria Magdalene et 
Maria Iacobi et Salome emerunt aromata, ut 
venientes ungerent eum. 

Et valde mane, prima sabbatorum, veniunt ad 
monumentum, orto iam sole. 

Et dicebant ad invicem: " Quis revolvet nobis 
lapidem ab ostio monumenti? ". 

Et respicientes vident revolutum lapidem; erat 
quippe magnus valde. 

Et introeuntes in monumentum viderunt iuvenem 
sedentem in dextris, coopertum stola candida, et 
obstupuerunt. 

Qui dicit illis: " Nolite expavescere! Iesum 
quaeritis Nazarenum crucifixum. Surrexit, non est 
hic; ecce locus, ubi posuerunt eum. 

Sed ite, dicite discipulis eius et Petro: 
"Praecedit vos in Galilaeam. Ibi eum videbitis, 
sicut dixit vobis" ". 

Et exeuntes fugerunt de monumento; invaserat enim 
eas tremor et pavor, et nemini quidquam dixerunt, 
timebant enim. 

Surgens autem mane, prima sabbati, apparuit primo 
Mariae Magdalenae, de qua eiecerat septem 
daemonia. 

Illa vadens nuntiavit his, qui cum eo fuerant, 
lugentibus et flentibus; 

et illi audientes quia viveret et visus esset ab 
ea, non crediderunt. 

Post haec autem duobus ex eis ambulantibus 
ostensus est in alia effigie euntibus in villam; 

et illi euntes nuntiaverunt ceteris, nec illis 
crediderunt. 

Novissime recumbentibus illis Undecim apparuit, et 
exprobravit incredulitatem illorum et duritiam 
cordis, quia his, qui viderant eum resuscitatum, 
non crediderant. 

Et dixit eis: " Euntes in mundum universum 
praedicate evangelium omni creaturae. 

Qui crediderit et baptizatus fuerit, salvus erit; 
qui vero non crediderit, condemnabitur. 

Signa autem eos, qui crediderint, haec sequentur: 
in nomine meo daemonia eicient, linguis loquentur 
novis, 

serpentes tollent, et, si mortiferum quid 
biberint, non eos nocebit, super aegrotos manus 
imponent, et bene habebunt ". 

Et Dominus quidem Iesus, postquam locutus est eis, 
assumptus est in caelum et sedit a dextris Dei. 

Illi autem profecti praedicaverunt ubique, Domino 
cooperante et sermonem confirmante, sequentibus 
signis. 

Quoniam quidem multi conati sunt ordinare 
narrationem, quae in nobis completae sunt, rerum, 

sicut tradiderunt nobis, qui ab initio ipsi 
viderunt et ministri fuerunt verbi, 

visum est et mihi, adsecuto a principio omnia, 
diligenter ex ordine tibi scribere, optime 
Theophile, 

ut cognoscas eorum verborum, de quibus eruditus 
es, firmitatem. 

Fuit in diebus Herodis regis Iudaeae sacerdos 
quidam nomine Zacharias de vice Abiae, et uxor 
illi de filiabus Aaron, et nomen eius Elisabeth. 

Erant autem iusti ambo ante Deum, incedentes in 
omnibus mandatis et iustificationibus Domini, 
irreprehensibiles. 

Et non erat illis filius, eo quod esset Elisabeth 
sterilis, et ambo processissent in diebus suis. 

Factum est autem, cum sacerdotio fungeretur in 
ordine vicis suae ante Deum, 

secundum consuetudinem sacerdotii sorte exiit, ut 
incensum poneret ingressus in templum Domini; 

et omnis multitudo erat populi orans foris hora 
incensi. 

Apparuit autem illi angelus Domini stans a dextris 
altaris incensi; 

et Zacharias turbatus est videns, et timor irruit 
super eum. 

Ait autem ad illum angelus: " Ne timeas, Zacharia, 
quoniam exaudita est deprecatio tua, et uxor tua 
Elisabeth pariet tibi filium, et vocabis nomen 
eius Ioannem. 

Et erit gaudium tibi et exsultatio, et multi in 
nativitate eius gaudebunt: 

erit enim magnus coram Domino et vinum et siceram 
non bibet et Spiritu Sancto replebitur adhuc ex 
utero matris suae 

et multos filiorum Israel convertet ad Dominum 
Deum ipsorum. 

Et ipse praecedet ante illum in spiritu et virtute 
Eliae, ut convertat corda patrum in filios et 
incredibiles ad prudentiam iustorum, parare Domino 
plebem perfectam ". 

Et dixit Zacharias ad angelum: " Unde hoc sciam? 
Ego enim sum senex, et uxor mea processit in 
diebus suis ". 

Et respondens angelus dixit ei: " Ego sum Gabriel, 
qui adsto ante Deum, et missus sum loqui ad te et 
haec tibi evangelizare. 

Et ecce: eris tacens et non poteris loqui usque in 
diem, quo haec fiant, pro eo quod non credidisti 
verbis meis, quae implebuntur in tempore suo ". 

Et erat plebs exspectans Zachariam, et mirabantur 
quod tardaret ipse in templo. 

Egressus autem non poterat loqui ad illos, et 
cognoverunt quod visionem vidisset in templo; et 
ipse erat innuens illis et permansit mutus. 

Et factum est, ut impleti sunt dies officii eius, 
abiit in domum suam. 

Post hos autem dies concepit Elisabeth uxor eius 
et occultabat se mensibus quinque dicens: 

" Sic mihi fecit Dominus in diebus, quibus 
respexit auferre opprobrium meum inter homines ". 

In mense autem sexto missus est angelus Gabriel a 
Deo in civitatem Galilaeae, cui nomen Nazareth, 

ad virginem desponsatam viro, cui nomen erat 
Ioseph de domo David, et nomen virginis Maria. 

Et ingressus ad eam dixit: " Ave, gratia plena, 
Dominus tecum ". 

Ipsa autem turbata est in sermone eius et 
cogitabat qualis esset ista salutatio. 

Et ait angelus ei: " Ne timeas, Maria; invenisti 
enim gratiam apud Deum. 

Et ecce concipies in utero et paries filium et 
vocabis nomen eius Iesum. 

Hic erit magnus et Filius Altissimi vocabitur, et 
dabit illi Dominus Deus sedem David patris eius, 

et regnabit super domum Iacob in aeternum, et 
regni eius non erit finis ". 

Dixit autem Maria ad angelum: " Quomodo fiet 
istud, quoniam virum non cognosco? ". 

Et respondens angelus dixit ei: " Spiritus Sanctus 
superveniet in te, et virtus Altissimi obumbrabit 
tibi: ideoque et quod nascetur sanctum, vocabitur 
Filius Dei. 

Et ecce Elisabeth cognata tua et ipsa concepit 
filium in senecta sua, et hic mensis est sextus 
illi, quae vocatur sterilis, 

quia non erit impossibile apud Deum omne verbum ". 

Dixit autem Maria: " Ecce ancilla Domini; fiat 
mihi secundum verbum tuum ". Et discessit ab illa 
angelus. 

Exsurgens autem Maria in diebus illis abiit in 
montana cum festinatione in civitatem Iudae 

et intravit in domum Zachariae et salutavit 
Elisabeth. 

Et factum est, ut audivit salutationem Mariae 
Elisabeth, exsultavit infans in utero eius, et 
repleta est Spiritu Sancto Elisabeth 

et exclamavit voce magna et dixit: " Benedicta tu 
inter mulieres, et benedictus fructus ventris tui. 

Et unde hoc mihi, ut veniat mater Domini mei ad 
me? 

Ecce enim ut facta est vox salutationis tuae in 
auribus meis, exsultavit in gaudio infans in utero 
meo. 

Et beata, quae credidit, quoniam perficientur ea, 
quae dicta sunt ei a Domino ". 

Et ait Maria: " Magnificat anima mea Dominum, 

et exsultavit spiritus meus in Deo salvatore meo, 

quia respexit humilitatem ancillae suae. Ecce enim 
ex hoc beatam me dicent omnes generationes, 

quia fecit mihi magna, qui potens est, et sanctum 
nomen eius, 

et misericordia eius in progenies et progenies 
timentibus eum. 

Fecit potentiam in brachio suo, dispersit superbos 
mente cordis sui; 

deposuit potentes de sede et exaltavit humiles; 

esurientes implevit bonis et divites dimisit 
inanes. 

Suscepit Israel puerum suum, recordatus 
misericordiae, 

sicut locutus est ad patres nostros, Abraham et 
semini eius in saecula ". 

Mansit autem Maria cum illa quasi mensibus tribus 
et reversa est in domum suam. 

Elisabeth autem impletum est tempus pariendi, et 
peperit filium. 

Et audierunt vicini et cognati eius quia 
magnificavit Dominus misericordiam suam cum illa, 
et congratulabantur ei. 

Et factum est, in die octavo venerunt circumcidere 
puerum et vocabant eum nomine patris eius, 
Zachariam. 

Et respondens mater eius dixit: " Nequaquam, sed 
vocabitur Ioannes ". 

Et dixerunt ad illam: " Nemo est in cognatione 
tua, qui vocetur hoc nomine ". 

Innuebant autem patri eius quem vellet vocari eum. 

Et postulans pugillarem scripsit dicens: " Ioannes 
est nomen eius ". Et mirati sunt universi. 

Apertum est autem ilico os eius et lingua eius, et 
loquebatur benedicens Deum. 

Et factus est timor super omnes vicinos eorum, et 
super omnia montana Iudaeae divulgabantur omnia 
verba haec. 

Et posuerunt omnes, qui audierant, in corde suo 
dicentes: " Quid putas puer iste erit? ". Etenim 
manus Domini erat cum illo. 

Et Zacharias pater eius impletus est Spiritu 
Sancto et prophetavit dicens: 

" Benedictus Dominus, Deus Israel, quia visitavit 
et fecit redemptionem plebi suae 

et erexit cornu salutis nobis in domo David pueri 
sui, 

sicut locutus est per os sanctorum, qui a saeculo 
sunt, prophetarum eius, 

salutem ex inimicis nostris et de manu omnium, qui 
oderunt nos; 

ad faciendam misericordiam cum patribus nostris et 
memorari testamenti sui sancti, 

iusiurandum, quod iuravit ad Abraham patrem 
nostrum, daturum se nobis, 

ut sine timore, de manu inimicorum liberati, 
serviamus illi 

in sanctitate et iustitia coram ipso omnibus 
diebus nostris. 

Et tu, puer, propheta Altissimi vocaberis: 
praeibis enim ante faciem Domini parare vias eius, 

ad dandam scientiam salutis plebi eius in 
remissionem peccatorum eorum, 

per viscera misericordiae Dei nostri, in quibus 
visitabit nos oriens ex alto, 

illuminare his, qui in tenebris et in umbra mortis 
sedent, ad dirigendos pedes nostros in viam pacis 
". 

Puer autem crescebat et confortabatur spiritu et 
erat in deserto usque in diem ostensionis suae ad 
Israel. 

Factum est autem, in diebus il lis exiit edictum a 
Caesare Au gusto, ut describeretur universus 
orbis. 

Haec descriptio prima facta est praeside Syriae 
Quirino. 

Et ibant omnes, ut profiterentur, singuli in suam 
civitatem. 

Ascendit autem et Ioseph a Galilaea de civitate 
Nazareth in Iudaeam in civitatem David, quae 
vocatur Bethlehem, eo quod esset de domo et 
familia David, 

ut profiteretur cum Maria desponsata sibi, uxore 
praegnante. 

Factum est autem, cum essent ibi, impleti sunt 
dies, ut pareret, 

et peperit filium suum primogenitum; et pannis eum 
involvit et reclinavit eum in praesepio, quia non 
erat eis locus in deversorio. 

Et pastores erant in regione eadem vigilantes et 
custodientes vigilias noctis supra gregem suum. 

Et angelus Domini stetit iuxta illos, et claritas 
Domini circumfulsit illos, et timuerunt timore 
magno. 

Et dixit illis angelus: " Nolite timere; ecce enim 
evangelizo vobis gaudium magnum, quod erit omni 
populo, 

quia natus est vobis hodie Salvator, qui est 
Christus Dominus, in civitate David. 

Et hoc vobis signum: invenietis infantem pannis 
involutum et positum in praesepio ". 

Et subito facta est cum angelo multitudo militiae 
caelestis laudantium Deum et dicentium: 

" Gloria in altissimis Deo, et super terram pax in 
hominibus bonae voluntatis ". 

Et factum est, ut discesserunt ab eis angeli in 
caelum, pastores loquebantur ad invicem: " 
Transeamus usque Bethlehem et videamus hoc verbum, 
quod factum est, quod Dominus ostendit nobis ". 

Et venerunt festinantes et invenerunt Mariam et 
Ioseph et infantem positum in praesepio. 

Videntes autem notum fecerunt verbum, quod dictum 
erat illis de puero hoc. 

Et omnes, qui audierunt, mirati sunt de his, quae 
dicta erant a pastoribus ad ipsos. 

Maria autem conservabat omnia verba haec conferens 
in corde suo. 

Et reversi sunt pastores glorificantes et 
laudantes Deum in omnibus, quae audierant et 
viderant, sicut dictum est ad illos. 

Et postquam consummati sunt dies octo, ut 
circumcideretur, vocatum est nomen eius Iesus, 
quod vocatum est ab angelo, priusquam in utero 
conciperetur. 

Et postquam impleti sunt dies purgationis eorum 
secundum legem Moysis, tulerunt illum in 
Hierosolymam, ut sisterent Domino, 

sicut scriptum est in lege Domini: " Omne 
masculinum adaperiens vulvam sanctum Domino 
vocabitur ", 

et ut darent hostiam secundum quod dictum est in 
lege Domini: par turturum aut duos pullos 
columbarum. 

Et ecce homo erat in Ierusalem, cui nomen Simeon, 
et homo iste iustus et timoratus, exspectans 
consolationem Israel, et Spiritus Sanctus erat 
super eum; 

et responsum acceperat ab Spiritu Sancto non 
visurum se mortem nisi prius videret Christum 
Domini. 

Et venit in Spiritu in templum. Et cum inducerent 
puerum Iesum parentes eius, ut facerent secundum 
consuetudinem legis pro eo, 

et ipse accepit eum in ulnas suas et benedixit 
Deum et dixit: 

" Nunc dimittis servum tuum, Domine, secundum 
verbum tuum in pace, 

quia viderunt oculi mei salutare tuum, 

quod parasti ante faciem omnium populorum, 

lumen ad revelationem gentium et gloriam plebis 
tuae Israel ". 

Et erat pater eius et mater mirantes super his, 
quae dicebantur de illo. 

Et benedixit illis Simeon et dixit ad Mariam 
matrem eius: " Ecce positus est hic in ruinam et 
resurrectionem multorum in Israel et in signum, 
cui contradicetur 

— et tuam ipsius animam pertransiet gladius — 
ut revelentur ex multis cordibus cogitationes ". 

Et erat Anna prophetissa, filia Phanuel, de tribu 
Aser. Haec processerat in diebus multis et vixerat 
cum viro annis septem a virginitate sua; 

et haec vidua usque ad annos octoginta quattuor, 
quae non discedebat de templo, ieiuniis et 
obsecrationibus serviens nocte ac die. 

Et haec ipsa hora superveniens confitebatur Deo et 
loquebatur de illo omnibus, qui exspectabant 
redemptionem Ierusalem. 

Et ut perfecerunt omnia secundum legem Domini, 
reversi sunt in Galilaeam in civitatem suam 
Nazareth. 

Puer autem crescebat et confortabatur plenus 
sapientia; et gratia Dei erat super illum. 

Et ibant parentes eius per omnes annos in 
Ierusalem in die festo Paschae. 

Et cum factus esset annorum duodecim, 
ascendentibus illis secundum consuetudinem diei 
festi, 

consummatisque diebus, cum redirent, remansit puer 
Iesus in Ierusalem, et non cognoverunt parentes 
eius. 

Existimantes autem illum esse in comitatu, 
venerunt iter diei et requirebant eum inter 
cognatos et notos; 

et non invenientes regressi sunt in Ierusalem 
requirentes eum. 

Et factum est, post triduum invenerunt illum in 
templo sedentem in medio doctorum, audientem illos 
et interrogantem eos; 

stupebant autem omnes, qui eum audiebant, super 
prudentia et responsis eius. 

Et videntes eum admirati sunt, et dixit Mater eius 
ad illum: " Fili, quid fecisti nobis sic? Ecce 
pater tuus et ego dolentes quaerebamus te ". 

Et ait ad illos: " Quid est quod me quaerebatis? 
Nesciebatis quia in his, quae Patris mei sunt, 
oportet me esse? ". 

Et ipsi non intellexerunt verbum, quod locutus est 
ad illos. 

Et descendit cum eis et venit Nazareth et erat 
subditus illis. Et mater eius conservabat omnia 
verba in corde suo. 

Et Iesus proficiebat sapientia et aetate et gratia 
apud Deum et homines. 

Anno autem quinto decimo im perii Tiberii 
Caesaris, procu rante Pontio Pilato Iudaeam, 
tetrarcha autem Galilaeae Herode, Philippo autem 
fratre eius tetrarcha Ituraeae et Trachonitidis 
regionis, et Lysania Abilinae tetrarcha, 

sub principe sacerdotum Anna et Caipha, factum est 
verbum Dei super Ioannem Zachariae filium in 
deserto. 

Et venit in omnem regionem circa Iordanem 
praedicans baptismum paenitentiae in remissionem 
peccatorum, 

sicut scriptum est in libro sermonum Isaiae 
prophetae: " Vox clamantis in deserto: "Parate 
viam Domini, rectas facite semitas eius. 

Omnis vallis implebitur, et omnis mons et collis 
humiliabitur; et erunt prava in directa, et aspera 
in vias planas: 

et videbit omnis caro salutare Dei" ". 

Dicebat ergo ad turbas, quae exibant, ut 
baptizarentur ab ipso: " Genimina viperarum, quis 
ostendit vobis fugere a ventura ira? 

Facite ergo fructus dignos paenitentiae et ne 
coeperitis dicere in vobis ipsis: "Patrem habemus 
Abraham"; dico enim vobis quia potest Deus de 
lapidibus istis suscitare Abrahae filios. 

Iam enim et securis ad radicem arborum posita est; 
omnis ergo arbor non faciens fructum bonum 
exciditur et in ignem mittitur ". 

Et interrogabant eum turbae dicentes: " Quid ergo 
faciemus? ". 

Respondens autem dicebat illis: " Qui habet duas 
tunicas, det non habenti; et, qui habet escas, 
similiter faciat ". 

Venerunt autem et publicani, ut baptizarentur, et 
dixerunt ad illum: " Magister, quid faciemus? ". 

At ille dixit ad eos: " Nihil amplius quam 
constitutum est vobis, faciatis ". 

Interrogabant autem eum et milites dicentes: " 
Quid faciemus et nos? ". Et ait illis: " Neminem 
concutiatis neque calumniam faciatis et contenti 
estote stipendiis vestris ". 

Existimante autem populo et cogitantibus omnibus 
in cordibus suis de Ioanne, ne forte ipse esset 
Christus, 

respondit Ioannes dicens omnibus: " Ego quidem 
aqua baptizo vos. Venit autem fortior me, cuius 
non sum dignus solvere corrigiam calceamentorum 
eius: ipse vos baptizabit in Spiritu Sancto et 
igni; 

cuius ventilabrum in manu eius ad purgandam aream 
suam et ad congregandum triticum in horreum suum, 
paleas autem comburet igni inexstinguibili ". 

Multa quidem et alia exhortans evangelizabat 
populum. 

Herodes autem tetrarcha, cum corriperetur ab illo 
de Herodiade uxore fratris sui et de omnibus 
malis, quae fecit Herodes, 

adiecit et hoc supra omnia et inclusit Ioannem in 
carcere. 

Factum est autem, cum baptizaretur omnis populus, 
et Iesu baptizato et orante, apertum est caelum, 

et descendit Spiritus Sanctus corporali specie 
sicut columba super ipsum; et vox de caelo facta 
est: " Tu es Filius meus dilectus; in te complacui 
mihi ". 

Et ipse Iesus erat incipiens quasi annorum 
triginta, ut putabatur, filius Ioseph, qui fuit 
Heli, 

qui fuit Matthat, qui fuit Levi, qui fuit Melchi, 
qui fuit Iannae, qui fuit Ioseph, 

qui fuit Matthathiae, qui fuit Amos, qui fuit 
Nahum, qui fuit Esli, qui fuit Naggae, 

qui fuit Maath, qui fuit Matthathiae, qui fuit 
Semei, qui fuit Iosech, qui fuit Ioda, 

qui fuit Ioanna, qui fuit Resa, qui fuit 
Zorobabel, qui fuit Salathiel, qui fuit Neri, 

qui fuit Melchi, qui fuit Addi, qui fuit Cosam, 
qui fuit Elmadam, qui fuit Her, 

qui fuit Iesu, qui fuit Eliezer, qui fuit Iorim, 
qui fuit Matthat, qui fuit Levi, 

qui fuit Simeon, qui fuit Iudae, qui fuit Ioseph, 
qui fuit Iona, qui fuit Eliachim, 

qui fuit Melea, qui fuit Menna, qui fuit 
Matthatha, qui fuit Nathan, qui fuit David, 

qui fuit Iesse, qui fuit Obed, qui fuit Booz, qui 
fuit Salmon, qui fuit Naasson, 

qui fuit Aminadab, qui fuit Admin, qui fuit Arni, 
qui fuit Esrom, qui fuit Phares, qui fuit Iudae, 

qui fuit Iacob, qui fuit Isaac, qui fuit Abrahae, 
qui fuit Thare, qui fuit Nachor, 

qui fuit Seruch, qui fuit Ragau, qui fuit Phaleg, 
qui fuit Heber, qui fuit Sala, 

qui fuit Cainan, qui fuit Arphaxad, qui fuit Sem, 
qui fuit Noe, qui fuit Lamech, 

qui fuit Mathusala, qui fuit Henoch, qui fuit 
Iared, qui fuit Malaleel, qui fuit Cainan, 

qui fuit Enos, qui fuit Seth, qui fuit Adam, qui 
fuit Dei. 

Iesus autem plenus Spiritu Sancto regressus est ab 
Iordane et agebatur in Spiritu in deserto 

diebus quadraginta et tentabatur a Diabolo. Et 
nihil manducavit in diebus illis et, consummatis 
illis, esuriit. 

Dixit autem illi Diabolus: " Si Filius Dei es, dic 
lapidi huic, ut panis fiat ". 

Et respondit ad illum Iesus: " Scriptum est: "Non 
in pane solo vivet homo" ". 

Et sustulit illum et ostendit illi omnia regna 
orbis terrae in momento temporis; 

et ait ei Diabolus: " Tibi dabo potestatem hanc 
universam et gloriam illorum, quia mihi tradita 
est, et, cui volo, do illam: 

tu ergo, si adoraveris coram me, erit tua omnis ". 

Et respondens Iesus dixit illi: " Scriptum est: 
"Dominum Deum tuum adorabis et illi soli servies" 
". 

Duxit autem illum in Ierusalem et statuit eum 
supra pinnam templi et dixit illi: " Si Filius Dei 
es, mitte te hinc deorsum. 

Scriptum est enim: "Angelis suis mandabit de te, 
ut conservent te" 

et: "In manibus tollent te, ne forte offendas ad 
lapidem pedem tuum" ". 

Et respondens Iesus ait illi: " Dictum est: "Non 
tentabis Dominum Deum tuum" ". 

Et consummata omni tentatione, Diabolus recessit 
ab illo usque ad tempus. 

Et regressus est Iesus in virtute Spiritus in 
Galilaeam. Et fama exiit per universam regionem de 
illo. 

Et ipse docebat in synagogis eorum et 
magnificabatur ab omnibus. 

Et venit Nazareth, ubi erat nutritus, et intravit 
secundum consuetudinem suam die sabbati in 
synagogam et surrexit legere. 

Et tradi tus est illi liber prophetae Isaiae; et 
ut revolvit librum, invenit locum, ubi scriptum 
erat: 

" Spiritus Domini super me; propter quod unxit me 
evangelizare pauperibus, misit me praedicare 
captivis remissionem et caecis visum, dimittere 
confractos in remissione, 

praedicare annum Domini acceptum ". 

Et cum plicuisset librum, reddidit ministro et 
sedit; et omnium in synagoga oculi erant 
intendentes in eum. 

Coepit autem dicere ad illos: " Hodie impleta est 
haec Scriptura in auribus vestris ". 

Et omnes testimonium illi dabant et mirabantur in 
verbis gratiae, quae procedebant de ore ipsius, et 
dicebant: " Nonne hic filius est Ioseph? ". 

Et ait illis: " Utique dicetis mihi hanc 
similitudinem: "Medice, cura teipsum; quanta 
audivimus facta in Capharnaum, fac et hic in 
patria tua" ". 

Ait autem: " Amen dico vobis: Nemo propheta 
acceptus est in patria sua. 

In veritate autem dico vobis: Multae viduae erant 
in diebus Eliae in Israel, quando clausum est 
caelum annis tribus et mensibus sex, cum facta est 
fames magna in omni terra; 

et ad nullam illarum missus est Elias nisi in 
Sarepta Sidoniae ad mulierem viduam. 

Et multi leprosi erant in Israel sub Eliseo 
propheta; et nemo eorum mundatus est nisi Naaman 
Syrus ". 

Et repleti sunt omnes in synagoga ira haec 
audientes; 

et surrexerunt et eiecerunt illum extra civitatem 
et duxerunt illum usque ad supercilium montis, 
supra quem civitas illorum erat aedificata, ut 
praecipitarent eum. 

Ipse autem transiens per medium illorum ibat. 

Et descendit in Capharnaum civitatem Galilaeae. Et 
docebat illos sabbatis; 

et stupebant in doctrina eius, quia in potestate 
erat sermo ipsius. 

Et in synagoga erat homo habens spiritum daemonii 
immundi; et exclamavit voce magna: 

" Sine; quid nobis et tibi, Iesu Nazarene? Venisti 
perdere nos? Scio te qui sis: Sanctus Dei ". 

Et increpavit illi Iesus dicens: " Obmutesce et 
exi ab illo! ". Et cum proiecisset illum daemonium 
in medium, exiit ab illo nihilque illum nocuit. 

Et factus est pavor in omnibus; et colloquebantur 
ad invicem dicentes: " Quod est hoc verbum, quia 
in potestate et virtute imperat immundis 
spiritibus, et exeunt? ". 

Et divulgabatur fama de illo in omnem locum 
regionis. 

Surgens autem de synagoga introivit in domum 
Simonis. Socrus autem Simonis tenebatur magna 
febri; et rogaverunt illum pro ea. 

Et stans super illam imperavit febri, et dimisit 
illam; et continuo surgens ministrabat illis. 

Cum sol autem occidisset, omnes, qui habebant 
infirmos variis languoribus, ducebant illos ad 
eum; at ille singulis manus imponens curabat eos. 

Exibant autem daemonia a multis clamantia et 
dicentia: " Tu es Filius Dei ". Et increpans non 
sinebat ea loqui, quia sciebant ipsum esse 
Christum. 

Facta autem die, egressus ibat in desertum locum; 
et turbae requirebant eum et venerunt usque ad 
ipsum et detinebant illum, ne discederet ab eis. 

Quibus ille ait: " Et aliis civitatibus oportet me 
evangelizare regnum Dei, quia ideo missus sum ". 

Et erat praedicans in synagogis Iudaeae. 

Factum est autem, cum turba urgeret illum et 
audiret verbum Dei, et ipse stabat secus stagnum 
Genesareth 

et vidit duas naves stantes secus stagnum; 
piscatores autem descenderant de illis et lavabant 
retia. 

Ascendens autem in unam navem, quae erat Simonis, 
rogavit eum a terra reducere pusillum; et sedens 
docebat de navicula turbas. 

Ut cessavit autem loqui, dixit ad Simonem: " Duc 
in altum et laxate retia vestra in capturam ". 

Et respondens Simon dixit: " Praeceptor, per totam 
noctem laborantes nihil cepimus; in verbo autem 
tuo laxabo retia ". 

Et cum hoc fecissent, concluserunt piscium 
multitudinem copiosam; rumpebantur autem retia 
eorum. 

Et annuerunt sociis, qui erant in alia navi, ut 
venirent et adiuvarent eos; et venerunt et 
impleverunt ambas naviculas, ita ut mergerentur. 

Quod cum videret Simon Petrus, procidit ad genua 
Iesu dicens: " Exi a me, quia homo peccator sum, 
Domine ". 

Stupor enim circumdederat eum et omnes, qui cum 
illo erant, in captura piscium, quos ceperant; 

similiter autem et Iacobum et Ioannem, filios 
Zebedaei, qui erant socii Simonis. Et ait ad 
Simonem Iesus: " Noli timere; ex hoc iam homines 
eris capiens ". 

Et subductis ad terram navibus, relictis omnibus, 
secuti sunt illum. 

Et factum est, cum esset in una civitatum, et ecce 
vir plenus lepra; et videns Iesum et procidens in 
faciem rogavit eum dicens: " Domine, si vis, potes 
me mundare ". 

Et extendens manum tetigit illum dicens: " Volo, 
mundare! "; et confestim lepra discessit ab illo. 

Et ipse praecepit illi, ut nemini diceret, sed: " 
Vade, ostende te sacerdoti et offer pro 
emundatione tua, sicut praecepit Moyses, in 
testimonium illis ". 

Perambulabat autem magis sermo de illo, et 
conveniebant turbae multae, ut audirent et 
curarentur ab infirmitatibus suis; 

ipse autem secedebat in desertis et orabat. 

Et factum est, in una dierum, et ipse erat docens, 
et erant pharisaei sedentes et legis doctores, qui 
venerant ex omni castello Galilaeae et Iudaeae et 
Ierusalem; et virtus Domini erat ei ad sanandum. 

Et ecce viri portantes in lecto hominem, qui erat 
paralyticus, et quaerebant eum inferre et ponere 
ante eum. 

Et non invenientes qua parte illum inferrent prae 
turba, ascenderunt supra tectum et per tegulas 
summiserunt illum cum lectulo in medium ante 
Iesum. 

Quorum fidem ut vidit, dixit: " Homo, remittuntur 
tibi peccata tua ". 

Et coeperunt cogitare scribae et pharisaei 
dicentes: " Quis est hic, qui loquitur 
blasphemias? Quis potest dimittere peccata nisi 
solus Deus? ". 

Ut cognovit autem Iesus cogitationes eorum, 
respondens dixit ad illos: " Quid cogitatis in 
cordibus vestris? 

Quid est facilius, dicere: "Dimittuntur tibi 
peccata tua", an dicere: "Surge et ambula"? 

Ut autem sciatis quia Filius hominis potestatem 
habet in terra dimittere peccata — ait 
paralytico - : Tibi dico: Surge, tolle lectulum 
tuum et vade in domum tuam ". 

Et confestim surgens coram illis tulit, in quo 
iacebat, et abiit in domum suam magnificans Deum. 

Et stupor apprehendit omnes, et magnificabant 
Deum; et repleti sunt timore dicentes: " Vidimus 
mirabilia hodie ". 

Et post haec exiit et vidit publicanum nomine Levi 
sedentem ad teloneum et ait illi: " Sequere me ". 

Et relictis omnibus, surgens secutus est eum. 

Et fecit ei convivium magnum Levi in domo sua; et 
erat turba multa publicanorum et aliorum, qui cum 
illis erant discumbentes. 

Et murmurabant pharisaei et scribae eorum adversus 
discipulos eius dicentes: " Quare cum publicanis 
et peccatoribus manducatis et bibitis? ". 

Et respondens Iesus dixit ad illos: " Non egent, 
qui sani sunt, medico, sed qui male habent. 

Non veni vocare iustos sed peccatores in 
paenitentiam ". 

At illi dixerunt ad eum: " Discipuli Ioannis 
ieiunant frequenter et obsecrationes faciunt, 
similiter et pharisaeorum; tui autem edunt et 
bibunt ". 

Quibus Iesus ait: " Numquid potestis convivas 
nuptiarum, dum cum illis est sponsus, facere 
ieiunare? 

Venient autem dies; et cum ablatus fuerit ab illis 
sponsus, tunc ieiunabunt in illis diebus ". 

Dicebat autem et similitudinem ad illos: " Nemo 
abscindit commissuram a vestimento novo et 
immittit in vestimentum vetus; alioquin et novum 
rumpet, et veteri non conveniet commissura a novo. 

Et nemo mittit vinum novum in utres veteres; 
alioquin rumpet vinum novum utres et ipsum 
effundetur, et utres peribunt; 

sed vinum novum in utres novos mittendum est. 

Et nemo bibens vetus vult novum; dicit enim: 
"Vetus melius est!" ". 

Factum est autem in sabbato, cum transiret per 
sata, et velle bant discipuli eius spicas et 
manducabant confricantes manibus. 

Quidam autem pharisaeorum dixerunt: " Quid 
facitis, quod non licet in sabbatis? ". 

Et respondens Iesus ad eos dixit: " Nec hoc 
legistis, quod fecit David, cum esurisset ipse et 
qui cum eo erant? 

Quomodo intravit in domum Dei et panes 
propositionis sumpsit et manducavit et dedit his, 
qui cum ipso erant, quos non licet manducare nisi 
tantum sacerdotibus? ". 

Et dicebat illis: " Dominus est sabbati Filius 
hominis ". 

Factum est autem in alio sabbato, ut intraret in 
synagogam et doceret; et erat ibi homo, et manus 
eius dextra erat arida. 

Observabant autem illum scribae et pharisaei, si 
sabbato curaret, ut invenirent accusare illum. 

Ipse vero sciebat cogitationes eorum et ait 
homini, qui habebat manum aridam: " Surge et sta 
in medium ". Et surgens stetit. 

Ait autem ad illos Iesus: " Interrogo vos, si 
licet sabbato bene facere an male; animam salvam 
facere an perdere? ". 

Et circumspectis omnibus illis, dixit illi: " 
Extende manum tuam ". Et fecit; et restituta est 
manus eius. 

Ipsi autem repleti sunt insipientia et 
colloquebantur ad invicem quidnam facerent Iesu. 

Factum est autem in illis diebus, exiit in montem 
orare et erat pernoctans in oratione Dei. 

Et cum dies factus esset, vocavit discipulos suos 
et elegit Duodecim ex ipsis, quos et apostolos 
nominavit: 

Simonem, quem et cognominavit Petrum, et Andream 
fratrem eius et Iacobum et Ioannem et Philippum et 
Bartholomaeum 

et Matthaeum et Thomam et Iacobum Alphaei et 
Simonem, qui vocatur Zelotes, 

et Iudam Iacobi et Iudam Iscarioth, qui fuit 
proditor. 

Et descendens cum illis stetit in loco campestri, 
et turba multa discipulorum eius, et multitudo 
copiosa plebis ab omni Iudaea et Ierusalem et 
maritima Tyri et Sidonis, 

qui venerunt, ut audirent eum et sanarentur a 
languoribus suis; et, qui vexabantur a spiritibus 
immundis, curabantur. 

Et omnis turba quaerebant eum tangere, quia virtus 
de illo exibat et sanabat omnes. 

Et ipse, elevatis oculis suis in discipulos suos, 
dicebat: " Beati pauperes, quia vestrum est regnum 
Dei. 

Beati, qui nunc esuritis, quia saturabimini. 
Beati, qui nunc fletis, quia ridebitis. 

Beati eritis, cum vos oderint homines et cum 
separaverint vos et exprobraverint et eiecerint 
nomen vestrum tamquam malum propter Filium 
hominis. 

Gaudete in illa die et exsultate, ecce enim merces 
vestra multa in caelo; secundum haec enim 
faciebant prophetis patres eorum. 

Verumtamen vae vobis divitibus, quia habetis 
consolationem vestram! 

Vae vobis, qui saturati estis nunc, quia 
esurietis! Vae vobis, qui ridetis nunc, quia 
lugebitis et flebitis! 

Vae, cum bene vobis dixerint omnes homines! 
Secundum haec enim faciebant pseudoprophetis 
patres eorum. 

Sed vobis dico, qui auditis: Diligite inimicos 
vestros, bene facite his, qui vos oderunt; 

benedicite male dicentibus vobis, orate pro 
calumniantibus vos. 

Ei, qui te percutit in maxillam, praebe et 
alteram; et ab eo, qui aufert tibi vestimentum, 
etiam tunicam noli prohibere. 

Omni petenti te tribue; et ab eo, qui aufert, quae 
tua sunt, ne repetas. 

Et prout vultis, ut faciant vobis homines, facite 
illis similiter. 

Et si diligitis eos, qui vos diligunt, quae vobis 
est gratia? Nam et peccatores diligentes se 
diligunt. 

Et si bene feceritis his, qui vobis bene faciunt, 
quae vobis est gratia? Si quidem et peccatores 
idem faciunt. 

Et si mutuum dederitis his, a quibus speratis 
recipere, quae vobis gratia est? Nam et peccatores 
peccatoribus fenerantur, ut recipiant aequalia. 

Verumtamen diligite inimicos vestros et bene 
facite et mutuum date nihil desperantes; et erit 
merces vestra multa, et eritis filii Altissimi, 
quia ipse benignus est super ingratos et malos. 

Estote misericordes, sicut et Pater vester 
misericors est. 

Et nolite iudicare et non iudicabimini; et nolite 
condemnare et non condemnabimini. Dimittite et 
dimittemini; 

date, et dabitur vobis: mensuram bonam, confertam, 
coagitatam, supereffluentem dabunt in sinum 
vestrum; eadem quippe mensura, qua mensi fueritis, 
remetietur vobis ". 

Dixit autem illis et similitudinem: " Numquid 
potest caecus caecum ducere? Nonne ambo in foveam 
cadent? 

Non est discipulus super magistrum; perfectus 
autem omnis erit sicut magister eius. 

Quid autem vides festucam in oculo fratris tui, 
trabem autem, quae in oculo tuo est, non 
consideras? 

Quomodo potes dicere fratri tuo: "Frater, sine 
eiciam festucam, quae est in oculo tuo", ipse in 
oculo tuo trabem non videns? Hypocrita, eice 
primum trabem de oculo tuo et tunc perspicies, ut 
educas festucam, quae est in oculo fratris tui. 

Non est enim arbor bona faciens fructum malum, 
neque iterum arbor mala faciens fructum bonum. 

Unaquaeque enim arbor de fructu suo cognoscitur; 
neque enim de spinis colligunt ficus, neque de 
rubo vindemiant uvam. 

Bonus homo de bono thesauro cordis profert bonum, 
et malus homo de malo profert malum: ex abundantia 
enim cordis os eius loquitur. 

Quid autem vocatis me: "Domine, Domine", et non 
facitis, quae dico? 

Omnis, qui venit ad me et audit sermones meos et 
facit eos, ostendam vobis cui similis sit: 

similis est homini aedificanti domum, qui fodit in 
altum et posuit fundamentum supra petram; 
inundatione autem facta, illisum est flumen domui 
illi et non potuit eam movere; bene enim 
aedificata erat. 

Qui autem audivit et non fecit, similis est homini 
aedificanti domum suam supra terram sine 
fundamento; in quam illisus est fluvius, et 
continuo cecidit, et facta est ruina domus illius 
magna ". 

Cum autem implesset omnia verba sua in aures 
plebis, intra vit Capharnaum. 

Centurionis autem cuiusdam servus male habens erat 
moriturus, qui illi erat pretiosus. 

Et cum audisset de Iesu, misit ad eum seniores 
Iudaeorum rogans eum, ut veniret et salvaret 
servum eius. 

At illi cum venissent ad Iesum, rogabant eum 
sollicite dicentes: " Dignus est, ut hoc illi 
praestes: 

diligit enim gentem nostram et synagogam ipse 
aedificavit nobis ". 

Iesus autem ibat cum illis. At cum iam non longe 
esset a domo, misit centurio amicos dicens ei: " 
Domine, noli vexari; non enim dignus sum, ut sub 
tectum meum intres, 

propter quod et meipsum non sum dignum arbitratus, 
ut venirem ad te; sed dic verbo, et sanetur puer 
meus. 

Nam et ego homo sum sub potestate constitutus, 
habens sub me milites, et dico huic: "Vade", et 
vadit; et alii: "Veni", et venit; et servo meo: 
"Fac hoc", et facit ". 

Quo audito, Iesus miratus est eum et conversus 
sequentibus se turbis dixit: " Dico vobis, nec in 
Israel tantam fidem inveni! ". 

Et reversi, qui missi fuerant, domum, invenerunt 
servum sanum. 

Et factum est, deinceps ivit in civitatem, quae 
vocatur Naim, et ibant cum illo discipuli eius et 
turba copiosa. 

Cum autem appropinquaret portae civitatis, et ecce 
defunctus efferebatur filius unicus matri suae; et 
haec vidua erat, et turba civitatis multa cum 
illa. 

Quam cum vidisset Dominus, misericordia motus 
super ea dixit illi: " Noli flere! ". 

Et accessit et tetigit loculum; hi autem, qui 
portabant, steterunt. Et ait: " Adulescens, tibi 
dico: Surge! ". 

Et resedit, qui erat mortuus, et coepit loqui; et 
dedit illum matri suae. 

Accepit autem omnes timor, et magnificabant Deum 
dicentes: " Propheta magnus surrexit in nobis " 
et: " Deus visitavit plebem suam ". 

Et exiit hic sermo in universam Iudaeam de eo et 
omnem circa regionem. 

Et nuntiaverunt Ioanni discipuli eius de omnibus 
his. 

Et convocavit duos de discipulis suis Ioannes et 
misit ad Dominum dicens: " Tu es qui venturus es, 
an alium exspectamus? ". 

Cum autem venissent ad eum viri, dixerunt: " 
Ioannes Baptista misit nos ad te dicens: "Tu es 
qui venturus es, an alium exspectamus?" ". 

In ipsa hora curavit multos a languoribus et 
plagis et spiritibus malis et caecis multis 
donavit visum. 

Et respondens dixit illis: " Euntes nuntiate 
Ioanni, quae vidistis et audistis: caeci vident, 
claudi ambulant, leprosi mundantur et surdi 
audiunt, mortui resurgunt, pauperes 
evangelizantur; 

et beatus est, quicumque non fuerit scandalizatus 
in me ". 

Et cum discessissent nuntii Ioannis, coepit dicere 
de Ioanne ad turbas: " Quid existis in desertum 
videre? Arundinem vento moveri? 

Sed quid existis videre? Hominem mollibus 
vestimentis indutum? Ecce, qui in veste pretiosa 
sunt et deliciis, in domibus regum sunt. 

Sed quid existis videre? Prophetam? Utique, dico 
vobis, et plus quam prophetam. 

Hic est, de quo scriptum est: "Ecce mitto angelum 
meum ante faciem tuam, qui praeparabit viam tuam 
ante te". 

Dico vobis: Maior inter natos mulierum Ioanne nemo 
est; qui autem minor est in regno Dei, maior est 
illo. 

Et omnis populus audiens et publicani 
iustificaverunt Deum, baptizati baptismo Ioannis; 

pharisaei autem et legis periti consilium Dei 
spreverunt in semetipsos, non baptizati ab eo. 

Cui ergo similes dicam homines generationis huius, 
et cui similes sunt? 

Similes sunt pueris sedentibus in foro et 
loquentibus ad invicem, quod dicit: "Cantavimus 
vobis tibiis, et non saltastis; lamentavimus, et 
non plorastis!". 

Venit enim Ioannes Baptista neque manducans panem 
neque bibens vinum, et dicitis: "Daemonium 
habet!"; 

venit Filius hominis manducans et bibens, et 
dicitis: "Ecce homo devorator et bibens vinum, 
amicus publicanorum et peccatorum!". 

Et iustificata est sapientia ab omnibus filiis 
suis ". 

Rogabat autem illum quidam de pharisaeis, ut 
manducaret cum illo; et ingressus domum pharisaei 
discubuit. 

Et ecce mulier, quae erat in civitate peccatrix, 
ut cognovit quod accubuit in domo pharisaei, 
attulit alabastrum unguenti; 

et stans retro secus pedes eius flens lacrimis 
coepit rigare pedes eius et capillis capitis sui 
tergebat, et osculabatur pedes eius et unguento 
ungebat. 

Videns autem pharisaeus, qui vocaverat eum, ait 
intra se dicens: " Hic si esset propheta, sciret 
utique quae et qualis mulier, quae tangit eum, 
quia peccatrix est ". 

Et respondens Iesus dixit ad illum: " Simon, habeo 
tibi aliquid dicere ". At ille ait: " Magister, 
dic ". 

" Duo debitores erant cuidam feneratori: unus 
debebat denarios quingentos, alius quinquaginta. 

Non habentibus illis, unde redderent, donavit 
utrisque. Quis ergo eorum plus diliget eum? ". 

Respondens Simon dixit: " Aestimo quia is, cui 
plus donavit ". At ille dixit ei: " Recte 
iudicasti ". 

Et conversus ad mulierem, dixit Simoni: " Vides 
hanc mulierem? Intravi in domum tuam: aquam 
pedibus meis non dedisti; haec autem lacrimis 
rigavit pedes meos et capillis suis tersit. 

Osculum mihi non dedisti; haec autem, ex quo 
intravi, non cessavit osculari pedes meos. 

Oleo caput meum non unxisti; haec autem unguento 
unxit pedes meos. 

Propter quod dico tibi: Remissa sunt peccata eius 
multa, quoniam dilexit multum; cui autem minus 
dimittitur, minus diligit ". 

Dixit autem ad illam: " Remissa sunt peccata tua 
". 

Et coeperunt, qui simul accumbebant, dicere intra 
se: " Quis est hic, qui etiam peccata dimittit?". 

Dixit autem ad mulierem: " Fides tua te salvam 
fecit; vade in pace! ". 

Et factum est deinceps, et ipse iter faciebat per 
civitatem et ca stellum praedicans et evangelizans 
regnum Dei; et Duodecim cum illo 

et mulieres aliquae, quae erant curatae ab 
spiritibus malignis et infirmitatibus: Maria, quae 
vocatur Magdalene, de qua daemonia septem 
exierant, 

et Ioanna uxor Chuza, procuratoris Herodis, et 
Susanna et aliae multae, quae ministrabant eis de 
facultatibus suis. 

Cum autem turba plurima conveniret, et de singulis 
civitatibus properarent ad eum, dixit per 
similitudinem: 

" Exiit, qui seminat, seminare semen suum. Et dum 
seminat ipse, aliud cecidit secus viam et 
conculcatum est, et volucres caeli comederunt 
illud. 

Et aliud cecidit super petram et natum aruit, quia 
non habebat umorem. 

Et aliud cecidit inter spinas, et simul exortae 
spinae suffocaverunt illud. 

Et aliud cecidit in terram bonam et ortum fecit 
fructum centuplum ". Haec dicens clamabat: " Qui 
habet aures audiendi, audiat ". 

Interrogabant autem eum discipuli eius, quae esset 
haec parabola. 

Quibus ipse dixit: " Vobis datum est nosse 
mysteria regni Dei, ceteris autem in parabolis, ut 
videntes non videant et audientes non intellegant. 

Est autem haec parabola: Semen est verbum Dei. 

Qui autem secus viam, sunt qui audiunt; deinde 
venit Diabolus et tollit verbum de corde eorum, ne 
credentes salvi fiant. 

Qui autem supra petram: qui cum audierint, cum 
gaudio suscipiunt verbum; et hi radices non 
habent, qui ad tempus credunt, et in tempore 
tentationis recedunt. 

Quod autem in spinis cecidit: hi sunt, qui 
audierunt et a sollicitudinibus et divitiis et 
voluptatibus vitae euntes suffocantur et non 
referunt fructum. 

Quod autem in bonam terram: hi sunt, qui in corde 
bono et optimo audientes verbum retinent et 
fructum afferunt in patientia. 

Nemo autem lucernam accendens operit eam vaso aut 
subtus lectum ponit, sed supra candelabrum ponit, 
ut intrantes videant lumen. 

Non enim est occultum, quod non manifestetur, nec 
absconditum, quod non cognoscatur et in palam 
veniat. 

Videte ergo quomodo audiatis: qui enim habet, 
dabitur illi; et, quicumque non habet, etiam quod 
putat se habere, auferetur ab illo ". 

Venerunt autem ad illum mater et fratres eius, et 
non poterant adire ad eum prae turba. 

Et nuntiatum est illi: " Mater tua et fratres tui 
stant foris volentes te videre ". 

Qui respondens dixit ad eos: " Mater mea et 
fratres mei hi sunt, qui verbum Dei audiunt et 
faciunt ". 

Factum est autem in una dierum, et ipse ascendit 
in navem et discipuli eius, et ait ad illos: " 
Transfretemus trans stagnum ". Et ascenderunt. 

Navigantibus autem illis, obdormivit. Et descendit 
procella venti in stagnum, et complebantur et 
periclitabantur. 

Accedentes autem suscitaverunt eum dicentes: " 
Praeceptor, praeceptor, perimus! ". At ille 
surgens increpavit ventum et tempestatem aquae, et 
cessaverunt, et facta est tranquillitas. 

Dixit autem illis: " Ubi est fides vestra? ". Qui 
timentes mirati sunt dicentes ad invicem: " Quis 
putas hic est, quia et ventis imperat et aquae, et 
oboediunt ei? ". 

Enavigaverunt autem ad regionem Gergesenorum, quae 
est contra Galilaeam. 

Et cum egressus esset ad terram, occurrit illi vir 
quidam de civitate, qui habebat daemonia et iam 
tempore multo vestimento non induebatur neque in 
domo manebat sed in monumentis. 

Is ut vidit Iesum, exclamans procidit ante illum 
et voce magna dixit: " Quid mihi et tibi est, 
Iesu, Fili Dei Altissimi? Obsecro te, ne me 
torqueas ". 

Praecipiebat enim spiritui immundo, ut exiret ab 
homine. Multis enim temporibus arripiebat illum, 
vinciebatur catenis et compedibus custoditus; et 
ruptis vinculis, agebatur a daemonio in deserta. 

Interrogavit autem illum Iesus dicens: " Quod tibi 
nomen est? ". At ille dixit: " Legio ", quia 
intraverunt daemonia multa in eum. 

Et rogabant eum, ne imperaret illis, ut in abyssum 
irent. 

Erat autem ibi grex porcorum multorum pascentium 
in monte; et rogaverunt eum, ut permitteret eis in 
illos ingredi. Et permisit illis. 

Exierunt ergo daemonia ab homine et intraverunt in 
porcos, et impetu abiit grex per praeceps in 
stagnum et suffocatus est. 

Quod ut viderunt factum, qui pascebant, fugerunt 
et nuntiaverunt in civitatem et in villas. 

Exierunt autem videre, quod factum est, et 
venerunt ad Iesum et invenerunt hominem sedentem, 
a quo daemonia exierant, vestitum ac sana mente ad 
pedes Iesu et timuerunt. 

Nuntiaverunt autem illis hi, qui viderant, quomodo 
sanus factus esset, qui a daemonio vexabatur. 

Et rogaverunt illum omnis multitudo regionis 
Gergesenorum, ut discederet ab ipsis, quia timore 
magno tenebantur. Ipse autem ascendens navem 
reversus est. 

Et rogabat illum vir, a quo daemonia exierant, ut 
cum eo esset. Dimisit autem eum dicens: 

" Redi domum tuam et narra quanta tibi fecit Deus 
". Et abiit per universam civitatem praedicans 
quanta illi fecisset Iesus. 

Cum autem rediret Iesus, excepit illum turba; 
erant enim omnes exspectantes eum. 

Et ecce venit vir, cui nomen Iairus, et ipse 
princeps synagogae erat, et cecidit ad pedes Iesu 
rogans eum, ut intraret in domum eius, 

quia filia unica erat illi fere annorum duodecim, 
et haec moriebatur. Et dum iret, a turbis 
comprimebatur. 

Et mulier quaedam erat in fluxu sanguinis ab annis 
duodecim, quae in medicos erogaverat omnem 
substantiam suam nec ab ullo potuit curari; 

accessit retro et tetigit fimbriam vestimenti 
eius, et confestim stetit fluxus sanguinis eius. 

Et ait Iesus: " Quis est, qui me tetigit? ". 
Negantibus autem omnibus, dixit Petrus: " 
Praeceptor, turbae te comprimunt et affligunt ". 

At dixit Iesus: " Tetigit me aliquis; nam et ego 
novi virtutem de me exisse ". 

Videns autem mulier quia non latuit, tremens venit 
et procidit ante eum et ob quam causam tetigerit 
eum indicavit coram omni populo et quemadmodum 
confestim sanata sit. 

At ipse dixit illi: " Filia, fides tua te salvam 
fecit. Vade in pace ". 

Adhuc illo loquente, venit quidam e domo principis 
synagogae dicens: " Mortua est filia tua; noli 
amplius vexare magistrum ". 

Iesus autem, audito hoc verbo, respondit ei: " 
Noli timere; crede tantum, et salva erit ". 

Et cum venisset domum, non permisit intrare secum 
quemquam nisi Petrum et Ioannem et Iacobum et 
patrem puellae et matrem. 

Flebant autem omnes et plangebant illam. At ille 
dixit: " Nolite flere; non est enim mortua, sed 
dormit ". 

Et deridebant eum scientes quia mortua esset. 

Ipse autem tenens manum eius clamavit dicens: " 
Puella, surge! ". 

Et reversus est spiritus eius, et surrexit 
continuo; et iussit illi dari manducare. 

Et stupuerunt parentes eius, quibus praecepit, ne 
alicui dicerent, quod factum erat. 

Convocatis autem Duodecim, dedit illis virtutem et 
potesta tem super omnia daemonia, et ut languores 
curarent, 

et misit illos praedicare regnum Dei et sanare 
infirmos; 

et ait ad illos: " Nihil tuleritis in via, neque 
virgam neque peram neque panem neque pecuniam, 
neque duas tunicas habeatis. 

Et in quamcumque domum intraveritis, ibi manete et 
inde exite. 

Et quicumque non receperint vos, exeuntes de 
civitate illa pulverem pedum vestrorum excutite in 
testimonium supra illos ". 

Egressi autem circumibant per castella 
evangelizantes et curantes ubique. 

Audivit autem Herodes tetrarcha omnia, quae 
fiebant, et haesitabat, eo quod diceretur a 
quibusdam: " Ioannes surrexit a mortuis "; 

a quibusdam vero: " Elias apparuit "; ab aliis 
autem: " Propheta unus de antiquis surrexit ". 

Et ait Herodes: " Ioannem ego decollavi; quis 
autem est iste, de quo audio ego talia? ". Et 
quaerebat videre eum. 

Et reversi apostoli narraverunt illi, quaecumque 
fecerunt. Et assumptis illis, secessit seorsum ad 
civitatem, quae vocatur Bethsaida. 

Quod cum cognovissent turbae, secutae sunt illum. 
Et excepit illos et loquebatur illis de regno Dei 
et eos, qui cura indigebant, sanabat. 

Dies autem coeperat declinare; et accedentes 
Duodecim dixerunt illi: " Dimitte turbam, ut 
euntes in castella villasque, quae circa sunt, 
divertant et inveniant escas, quia hic in loco 
deserto sumus ". 

Ait autem ad illos: " Vos date illis manducare ". 
At illi dixerunt: " Non sunt nobis plus quam 
quinque panes et duo pisces, nisi forte nos eamus 
et emamus in omnem hanc turbam escas ". 

Erant enim fere viri quinque milia. Ait autem ad 
discipulos suos: " Facite illos discumbere per 
convivia ad quinquagenos ". 

Et ita fecerunt et discumbere fecerunt omnes. 

Acceptis autem quinque panibus et duobus piscibus, 
respexit in caelum et benedixit illis et fregit et 
dabat discipulis suis, ut ponerent ante turbam. 

Et manducaverunt et saturati sunt omnes; et 
sublatum est, quod superfuit illis, fragmentorum 
cophini duodecim. 

Et factum est, cum solus esset orans, erant cum 
illo discipuli, et interrogavit illos dicens: " 
Quem me dicunt esse turbae? ". 

At illi responderunt et dixerunt: " Ioannem 
Baptistam, alii autem Eliam, alii vero: Propheta 
unus de prioribus surrexit ". 

Dixit autem illis: " Vos autem quem me esse 
dicitis? ". Respondens Petrus dixit: " Christum 
Dei ". 

At ille increpans illos praecepit, ne cui dicerent 
hoc, 

dicens: " Oportet Filium hominis multa pati et 
reprobari a senioribus et principibus sacerdotum 
et scribis et occidi et tertia die resurgere ". 

Dicebat autem ad omnes: " Si quis vult post me 
venire, abneget semetipsum et tollat crucem suam 
cotidie et sequatur me. 

Qui enim voluerit animam suam salvam facere, 
perdet illam; qui autem perdiderit animam suam 
propter me, hic salvam faciet illam. 

Quid enim proficit homo, si lucretur universum 
mundum, se autem ipsum perdat vel detrimentum sui 
faciat? 

Nam qui me erubuerit et meos sermones, hunc Filius 
hominis erubescet, cum venerit in gloria sua et 
Patris et sanctorum angelorum. 

Dico autem vobis vere: Sunt aliqui hic stantes, 
qui non gustabunt mortem, donec videant regnum Dei 
". 

Factum est autem post haec verba fere dies octo, 
et assumpsit Petrum et Ioannem et Iacobum et 
ascendit in montem, ut oraret. 

Et facta est, dum oraret, species vultus eius 
altera, et vestitus eius albus, refulgens. 

Et ecce duo viri loquebantur cum illo, et erant 
Moyses et Elias, 

qui visi in gloria dicebant exodum eius, quam 
completurus erat in Ierusalem. 

Petrus vero et qui cum illo gravati erant somno; 
et evigilantes viderunt gloriam eius et duos 
viros, qui stabant cum illo. 

Et factum est, cum discederent ab illo, ait Petrus 
ad Iesum: " Praeceptor, bonum est nos hic esse; et 
faciamus tria tabernacula: unum tibi et unum Moysi 
et unum Eliae ", nesciens quid diceret. 

Haec autem illo loquente, facta est nubes et 
obumbravit eos; et timuerunt intrantibus illis in 
nubem. 

Et vox facta est de nube dicens: " Hic est Filius 
meus electus; ipsum audite ". 

Et dum fieret vox, inventus est Iesus solus. Et 
ipsi tacuerunt et nemini dixerunt in illis diebus 
quidquam ex his, quae viderant. 

Factum est autem in sequenti die, descendentibus 
illis de monte, occurrit illi turba multa. 

Et ecce vir de turba exclamavit dicens: " 
Magister, obsecro te, respice in filium meum, quia 
unicus est mihi; 

et ecce spiritus apprehendit illum, et subito 
clamat, et dissipat eum cum spuma et vix discedit 
ab eo dilanians eum; 

et rogavi discipulos tuos, ut eicerent illum, et 
non potuerunt ". 

Respondens autem Iesus dixit: " O generatio 
infidelis et perversa, usquequo ero apud vos et 
patiar vos? Adduc huc filium tuum ". 

Et cum accederet, elisit illum daemonium et 
dissipavit. Et increpavit Iesus spiritum immundum 
et sanavit puerum et reddidit illum patri eius. 

Stupebant autem omnes in magnitudine Dei. 
Omnibusque mirantibus in omnibus, quae faciebat, 
dixit ad discipulos suos: 

" Ponite vos in auribus vestris sermones istos: 
Filius enim hominis futurum est ut tradatur in 
manus hominum ". 

At illi ignorabant verbum istud, et erat velatum 
ante eos, ut non sentirent illud, et time bant 
interrogare eum de hoc verbo. 

Intravit autem cogitatio in eos, quis eorum maior 
esset. 

At Iesus sciens cogitationem cordis illorum, 
apprehendens puerum statuit eum secus se 

et ait illis: " Quicumque susceperit puerum istum 
in nomine meo, me recipit; et, quicumque me 
receperit, recipit eum, qui me misit; nam qui 
minor est inter omnes vos, hic maior est ". 

Respondens autem Ioannes dixit: " Praeceptor, 
vidimus quendam in nomine tuo eicientem daemonia 
et prohibuimus eum, quia non sequitur nobiscum ". 

Et ait ad illum Iesus: " Nolite prohibere; qui 
enim non est adversus vos, pro vobis est ". 

Factum est autem, dum complerentur dies 
assumptionis eius, et ipse faciem suam firmavit, 
ut iret Ierusalem, 

et misit nuntios ante conspectum suum. Et euntes 
intraverunt in castellum Samaritanorum, ut 
pararent illi. 

Et non receperunt eum, quia facies eius erat 
euntis Ierusalem. 

Cum vidissent autem discipuli Iacobus et Ioannes, 
dixerunt: " Domine, vis dicamus, ut ignis 
descendat de caelo et consumat illos? ". 

Et conversus increpavit illos. 

Et ierunt in aliud castellum. 

Et euntibus illis in via, dixit quidam ad illum: " 
Sequar te, quocumque ieris ". 

Et ait illi Iesus: " Vulpes foveas habent, et 
volucres caeli nidos, Filius autem hominis non 
habet, ubi caput reclinet ". 

Ait autem ad alterum: " Sequere me ". Ille autem 
dixit: " Domine, permitte mihi primum ire et 
sepelire patrem meum ". 

Dixitque ei Iesus: " Sine, ut mortui sepeliant 
mortuos suos; tu autem vade, annuntia regnum Dei 
". 

Et ait alter: " Sequar te, Domine, sed primum 
permitte mihi renuntiare his, qui domi sunt ". 

Ait ad illum Iesus: " Nemo mittens manum suam in 
aratrum et aspiciens retro, aptus est regno Dei ". 

Post haec autem designavit Dominus alios 
septuaginta duos et misit illos binos ante faciem 
suam in omnem civitatem et locum, quo erat ipse 
venturus. 

Et dicebat illis: " Messis quidem multa, operarii 
autem pauci; rogate ergo Dominum messis, ut mittat 
operarios in messem suam. 

Ite; ecce ego mitto vos sicut agnos inter lupos. 

Nolite portare sacculum neque peram neque 
calceamenta et neminem per viam salutaveritis. 

In quamcumque domum intraveritis, primum dicite: 
"Pax huic domui". 

Et si ibi fuerit filius pacis, requiescet super 
illam pax vestra; sin autem, ad vos revertetur. 

In eadem autem domo manete edentes et bibentes, 
quae apud illos sunt: dignus enim est operarius 
mercede sua. Nolite transire de domo in domum. 

Et in quamcumque civitatem intraveritis, et 
susceperint vos, manducate, quae apponuntur vobis, 

et curate infirmos, qui in illa sunt, et dicite 
illis: "Appropinquavit in vos regnum Dei". 

In quamcumque civitatem intraveritis, et non 
receperint vos, exeuntes in plateas eius dicite: 

"Etiam pulverem, qui adhaesit nobis ad pedes de 
civitate vestra, extergimus in vos; tamen hoc 
scitote, quia appropinquavit regnum Dei". 

Dico vobis quia Sodomis in die illa remissius erit 
quam illi civitati. 

Vae tibi, Chorazin! Vae tibi, Bethsaida! Quia si 
in Tyro et Sidone factae fuissent virtutes, quae 
in vobis factae sunt, olim in cilicio et cinere 
sedentes paeniterent. 

Verumtamen Tyro et Sidoni remissius erit in 
iudicio quam vobis. 

Et tu, Capharnaum, numquid usque in caelum 
exaltaberis? Usque ad infernum demergeris! 

Qui vos audit, me audit; et, qui vos spernit, me 
spernit; qui autem me spernit, spernit eum, qui me 
misit ". 

Reversi sunt autem septuaginta duo cum gaudio 
dicentes: " Domine, etiam daemonia subiciuntur 
nobis in nomine tuo! ". 

Et ait illis: " Videbam Satanam sicut fulgur de 
caelo cadentem. 

Ecce dedi vobis potestatem calcandi supra 
serpentes et scorpiones et supra omnem virtutem 
inimici; et nihil vobis nocebit. 

Verumtamen in hoc nolite gaudere, quia spiritus 
vobis subiciuntur; gaudete autem quod nomina 
vestra scripta sunt in caelis ". 

In ipsa hora exsultavit Spiritu Sancto et dixit: " 
Confiteor tibi, Pater, Domine caeli et terrae, 
quod abscondisti haec a sapientibus et prudentibus 
et revelasti ea parvulis; etiam, Pater, quia sic 
placuit ante te. 

Omnia mihi tradita sunt a Patre meo; et nemo scit 
qui sit Filius, nisi Pater, et qui sit Pater, nisi 
Filius et cui voluerit Filius revelare ". 

Et conversus ad discipulos seorsum dixit: " Beati 
oculi, qui vident, quae videtis. 

Dico enim vobis: Multi prophetae et reges 
voluerunt videre, quae vos videtis, et non 
viderunt, et audire, quae auditis, et non 
audierunt ". 

Et ecce quidam legis peritus surrexit tentans 
illum dicens: " Magister, quid faciendo vitam 
aeternam possidebo? ". 

At ille dixit ad eum: " In Lege quid scriptum est? 
Quomodo legis? ". 

Ille autem respondens dixit: " Diliges Dominum 
Deum tuum ex toto corde tuo et ex tota anima tua 
et ex omnibus viribus tuis et ex omni mente tua et 
proximum tuum sicut teipsum ". 

Dixitque illi: " Recte respondisti; hoc fac et 
vives ". 

Ille autem, volens iustificare seipsum, dixit ad 
Iesum: " Et quis est meus proximus? ". 

Suscipiens autem Iesus dixit: " Homo quidam 
descendebat ab Ierusalem in Iericho et incidit in 
latrones, qui etiam despoliaverunt eum et, plagis 
impositis, abierunt, semivivo relicto. 

Accidit autem, ut sacerdos quidam descenderet 
eadem via et, viso illo, praeterivit; 

similiter et Levita, cum esset secus locum et 
videret eum, pertransiit. 

Samaritanus autem quidam iter faciens, venit secus 
eum et videns eum misericordia motus est, 

et appropians alligavit vulnera eius infundens 
oleum et vinum; et imponens illum in iumentum suum 
duxit in stabulum et curam eius egit. 

Et altera die protulit duos denarios et dedit 
stabulario et ait: "Curam illius habe, et, 
quodcumque supererogaveris, ego, cum rediero, 
reddam tibi". 

Quis horum trium videtur tibi proximus fuisse 
illi, qui incidit in latrones? ". 

At ille dixit: " Qui fecit misericordiam in illum 
". Et ait illi Iesus: " Vade et tu fac similiter 
". 

Cum autem irent, ipse intravit in quoddam 
castellum, et mulier quaedam Martha nomine excepit 
illum. 

Et huic erat soror nomine Maria, quae etiam sedens 
secus pedes Domini audiebat verbum illius. 

Martha autem satagebat circa frequens ministerium; 
quae stetit et ait: " Domine, non est tibi curae 
quod soror mea reliquit me solam ministrare? Dic 
ergo illi, ut me adiuvet ". 

Et respondens dixit illi Dominus: " Martha, 
Martha, sollicita es et turbaris erga plurima, 

porro unum est necessarium; Maria enim optimam 
partem elegit, quae non auferetur ab ea ". 

Et factum est cum esset in loco quodam orans, ut 
cessa vit, dixit unus ex discipulis eius ad eum: " 
Domine, doce nos orare, sicut et Ioannes docuit 
discipulos suos ". 

Et ait illis: " Cum oratis, dicite: Pater, 
sanctificetur nomen tuum, adveniat regnum tuum; 

panem nostrum cotidianum da nobis cotidie, 

et dimitte nobis peccata nostra, si quidem et ipsi 
dimittimus omni debenti nobis, et ne nos inducas 
in tentationem ". 

Et ait ad illos: " Quis vestrum habebit amicum et 
ibit ad illum media nocte et dicet illi: "Amice, 
commoda mihi tres panes, 

quoniam amicus meus venit de via ad me, et non 
habeo, quod ponam ante illum"; 

et ille de intus respondens dicat: "Noli mihi 
molestus esse; iam ostium clausum est, et pueri 
mei mecum sunt in cubili; non possum surgere et 
dare tibi". 

Dico vobis: Et si non dabit illi surgens, eo quod 
amicus eius sit, propter improbitatem tamen eius 
surget et dabit illi, quotquot habet necessarios. 

Et ego vobis dico: Petite, et dabitur vobis; 
quaerite, et invenietis; pulsate, et aperietur 
vobis. 

Omnis enim qui petit, accipit; et, qui quaerit, 
invenit; et pulsanti aperietur. 

Quem autem ex vobis patrem filius petierit piscem, 
numquid pro pisce serpentem dabit illi? 

Aut si petierit ovum, numquid porriget illi 
scorpionem? 

Si ergo vos, cum sitis mali, nostis dona bona dare 
filiis vestris, quanto magis Pater de caelo dabit 
Spiritum Sanctum petentibus se ". 

Et erat eiciens daemonium, et illud erat mutum; et 
factum est, cum daemonium exisset, locutus est 
mutus. Et admiratae sunt turbae; 

quidam autem ex eis dixerunt: " In Beelzebul 
principe daemoniorum eicit daemonia ". 

Et alii tentantes signum de caelo quaerebant ab 
eo. 

Ipse autem sciens cogitationes eorum dixit eis: " 
Omne regnum in seipsum divisum desolatur, et domus 
supra domum cadit. 

Si autem et Satanas in seipsum divisus est, 
quomodo stabit regnum ipsius? Quia dicitis in 
Beelzebul eicere me daemonia. 

Si autem ego in Beelzebul eicio daemonia, filii 
vestri in quo eiciunt? Ideo ipsi iudices vestri 
erunt. 

Porro si in digito Dei eicio daemonia, profecto 
pervenit in vos regnum Dei. 

Cum fortis armatus custodit atrium suum, in pace 
sunt ea, quae possidet; 

si autem fortior illo superveniens vicerit eum, 
universa arma eius auferet, in quibus confidebat, 
et spolia eius distribuet. 

Qui non est mecum, adversum me est; et, qui non 
colligit mecum, dispergit. 

Cum immundus spiritus exierit de homine, 
perambulat per loca inaquosa quaerens requiem; et 
non inveniens dicit: "Revertar in domum meam unde 
exivi". 

Et cum venerit, invenit scopis mundatam et 
exornatam. 

Et tunc vadit et assumit septem alios spiritus 
nequiores se, et ingressi habitant ibi; et sunt 
novissima hominis illius peiora prioribus ". 

Factum est autem, cum haec diceret, extollens 
vocem quaedam mulier de turba dixit illi: " Beatus 
venter, qui te portavit, et ubera, quae suxisti! 
". 

At ille dixit: " Quinimmo beati, qui audiunt 
verbum Dei et custodiunt! ". 

Turbis autem concurrentibus, coepit dicere: " 
Generatio haec generatio nequam est; signum 
quaerit, et signum non dabitur illi, nisi signum 
Ionae. 

Nam sicut Ionas fuit signum Ninevitis, ita erit et 
Filius hominis generationi isti. 

Regina austri surget in iudicio cum viris 
generationis huius et condemnabit illos, quia 
venit a finibus terrae audire sapientiam 
Salomonis, et ecce plus Salomone hic. 

Viri Ninevitae surgent in iudicio cum generatione 
hac et condemnabunt illam, quia paenitentiam 
egerunt ad praedicationem Ionae, et ecce plus Iona 
hic. 

Nemo lucernam accendit et in abscondito ponit 
neque sub modio sed supra candelabrum, ut, qui 
ingrediuntur, lumen videant. 

Lucerna corporis est oculus tuus. Si oculus tuus 
fuerit simplex, totum corpus tuum lucidum erit; si 
autem nequam fuerit, etiam corpus tuum tenebrosum 
erit. 

Vide ergo, ne lumen, quod in te est, tenebrae 
sint. 

Si ergo corpus tuum totum lucidum fuerit non 
habens aliquam partem tenebrarum, erit lucidum 
totum, sicut quando lucerna in fulgore suo 
illuminat te ". 

Et cum loqueretur, rogavit illum quidam 
pharisaeus, ut pranderet apud se; et ingressus 
recubuit. 

Pharisaeus autem videns miratus est quod non 
baptizatus esset ante prandium. 

Et ait Dominus ad illum: " Nunc vos pharisaei, 
quod de foris est calicis et catini, mundatis; 
quod autem intus est vestrum, plenum est rapina et 
iniquitate. 

Stulti! Nonne, qui fecit, quod de foris est, etiam 
id, quod de intus est, fecit? 

Verumtamen, quae insunt, date eleemosynam; et ecce 
omnia munda sunt vobis. 

Sed vae vobis pharisaeis, quia decimatis mentam et 
rutam et omne holus et praeteritis iudicium et 
caritatem Dei! Haec autem oportuit facere et illa 
non omittere. 

Vae vobis pharisaeis, quia diligitis primam 
cathedram in synagogis et salutationes in foro! 

Vae vobis, quia estis ut monumenta, quae non 
parent, et homines ambulantes supra nesciunt! ". 

Respondens autem quidam ex legis peritis ait illi: 
" Magister, haec dicens etiam nobis contumeliam 
facis ". 

At ille ait: " Et vobis legis peritis: Vae, quia 
oneratis homines oneribus, quae portari non 
possunt, et ipsi uno digito vestro non tangitis 
sarcinas! 

Vae vobis, quia aedificatis monumenta prophetarum, 
patres autem vestri occiderunt illos! 

Profecto testificamini et consentitis operibus 
patrum vestrorum, quoniam ipsi quidem eos 
occiderunt, vos autem aedificatis. 

Propterea et sapientia Dei dixit: Mittam ad illos 
prophetas et apostolos, et ex illis occident et 
persequentur, 

ut requiratur sanguis omnium prophetarum, qui 
effusus est a constitutione mundi, a generatione 
ista, 

a sanguine Abel usque ad sanguinem Zachariae, qui 
periit inter altare et aedem. Ita dico vobis: 
Requiretur ab hac generatione. 

Vae vobis legis peritis, quia tulistis clavem 
scientiae! Ipsi non introistis et eos, qui 
introibant, prohibuistis ". 

Cum autem inde exisset, coeperunt scribae et 
pharisaei graviter insistere et eum allicere in 
sermone de multis 

insidiantes ei, ut caperent aliquid ex ore eius. 

Interea multis turbis cir cumstantibus, ita ut se 
invi cem conculcarent, coepit dicere ad discipulos 
suos primum: " Attendite a fermento pharisaeorum, 
quod est hypocrisis. 

Nihil autem opertum est, quod non reveletur, neque 
absconditum, quod non sciatur. 

Quoniam, quae in tenebris dixistis, in lumine 
audientur; et, quod in aurem locuti estis in 
cubiculis, praedicabitur in tectis. 

Dico autem vobis amicis meis: Ne terreamini ab 
his, qui occidunt corpus et post haec non habent 
amplius, quod faciant. 

Ostendam autem vobis quem timeatis: Timete eum, 
qui postquam occiderit, habet potestatem mittere 
in gehennam. Ita dico vobis: Hunc timete. 

Nonne quinque passeres veneunt dipundio? Et unus 
ex illis non est in oblivione coram Deo. 

Sed et capilli capitis vestri omnes numerati sunt. 
Nolite timere; multis passeribus pluris estis. 

Dico autem vobis: Omnis, quicumque confessus 
fuerit in me coram hominibus, et Filius hominis 
confitebitur in illo coram angelis Dei; 

qui autem negaverit me coram hominibus, 
denegabitur coram angelis Dei. 

Et omnis, qui dicet verbum in Filium hominis, 
remittetur illi; ei autem, qui in Spiritum Sanctum 
blasphemaverit, non remittetur. 

Cum autem inducent vos in synagogas et ad 
magistratus et potestates, nolite solliciti esse 
qualiter aut quid respondeatis aut quid dicatis: 

Spiritus enim Sanctus docebit vos in ipsa hora, 
quae oporteat dicere ". 

Ait autem quidam ei de turba: " Magister, dic 
fratri meo, ut dividat mecum hereditatem ". 

At ille dixit ei: " Homo, quis me constituit 
iudicem aut divisorem super vos? ". 

Dixitque ad illos: " Videte et cavete ab omni 
avaritia, quia si cui res abundant, vita eius non 
est ex his, quae possidet ". 

Dixit autem similitudinem ad illos dicens: " 
Hominis cuiusdam divitis uberes fructus ager 
attulit. 

Et cogitabat intra se dicens: "Quid faciam, quod 
non habeo, quo congregem fructus meos?". 

Et dixit: "Hoc faciam: destruam horrea mea et 
maiora aedificabo et illuc congregabo omne 
triticum et bona mea; 

et dicam animae meae: Anima, habes multa bona 
posita in annos plurimos; requiesce, comede, bibe, 
epulare". 

Dixit autem illi Deus: "Stulte! Hac nocte animam 
tuam repetunt a te; quae autem parasti, cuius 
erunt?". 

Sic est qui sibi thesaurizat et non fit in Deum 
dives ". 

Dixitque ad discipulos suos: " Ideo dico vobis: 
nolite solliciti esse animae quid manducetis, 
neque corpori quid vestiamini. 

Anima enim plus est quam esca, et corpus quam 
vestimentum. 

Considerate corvos, quia non seminant neque 
metunt, quibus non est cellarium neque horreum, et 
Deus pascit illos; quanto magis vos pluris estis 
volucribus. 

Quis autem vestrum cogitando potest adicere ad 
aetatem suam cubitum? 

Si ergo neque, quod minimum est, potestis, quid de 
ceteris solliciti estis? 

Considerate lilia quomodo crescunt: non laborant 
neque nent; dico autem vobis: Nec Salomon in omni 
gloria sua vestiebatur sicut unum ex istis. 

Si autem fenum, quod hodie in agro est et cras in 
clibanum mittitur, Deus sic vestit, quanto magis 
vos, pusillae fidei. 

Et vos nolite quaerere quid manducetis aut quid 
bibatis et nolite solliciti esse. 

Haec enim omnia gentes mundi quaerunt; Pater autem 
vester scit quoniam his indigetis. 

Verumtamen quaerite regnum eius; et haec 
adicientur vobis. 

Noli timere, pusillus grex, quia complacuit Patri 
vestro dare vobis regnum. 

Vendite, quae possidetis, et date eleemosynam. 
Facite vobis sacculos, qui non veterescunt, 
thesaurum non deficientem in caelis, quo fur non 
appropiat, neque tinea corrumpit; 

ubi enim thesaurus vester est, ibi et cor vestrum 
erit. 

Sint lumbi vestri praecincti et lucernae ardentes, 

et vos similes hominibus exspectantibus dominum 
suum, quando revertatur a nuptiis, ut, cum venerit 
et pulsaverit, confestim aperiant ei. 

Beati, servi illi, quos, cum venerit dominus, 
invenerit vigilantes. Amen dico vobis, quod 
praecinget se et faciet illos discumbere et 
transiens ministrabit illis. 

Et si venerit in secunda vigilia, et si in tertia 
vigilia venerit, et ita invenerit, beati sunt 
illi. 

Hoc autem scitote, quia, si sciret pater familias, 
qua hora fur veniret, non sineret perfodi domum 
suam. 

Et vos estote parati, quia, qua hora non putatis, 
Filius hominis venit ". 

Ait autem Petrus: " Domine, ad nos dicis hanc 
parabolam an et ad omnes? ". 

Et dixit Dominus: " Quis putas est fidelis 
dispensator et prudens, quem constituet dominus 
super familiam suam, ut det illis in tempore 
tritici mensuram? 

Beatus ille servus, quem, cum venerit dominus 
eius, invenerit ita facientem. 

Vere dico vobis: Supra omnia, quae possidet, 
constituet illum. 

Quod si dixerit servus ille in corde suo: "Moram 
facit dominus meus venire", et coeperit percutere 
pueros et ancillas et edere et bibere et 
inebriari, 

veniet dominus servi illius in die, qua non 
sperat, et hora, qua nescit, et dividet eum 
partemque eius cum infidelibus ponet. 

Ille autem servus, qui cognovit voluntatem domini 
sui et non praeparavit vel non fecit secundum 
voluntatem eius, vapulabit multis; 

qui autem non cognovit et fecit digna plagis, 
vapulabit paucis. Omni autem, cui multum datum 
est, multum quaeretur ab eo; et cui commendaverunt 
multum, plus petent ab eo. 

Ignem veni mittere in terram et quid volo? Si iam 
accensus esset! 

Baptisma autem habeo baptizari et quomodo coartor, 
usque dum perficiatur! 

Putatis quia pacem veni dare in terram? Non, dico 
vobis, sed separationem. 

Erunt enim ex hoc quinque in domo una divisi: tres 
in duo, et duo in tres; 

dividentur pater in filium et filius in patrem, 
mater in filiam et filia in matrem, socrus in 
nurum suam et nurus in socrum ". 

Dicebat autem et ad turbas: " Cum videritis nubem 
orientem ab occasu, statim dicitis: "Nimbus 
venit", et ita fit; 

et cum austrum flantem, dicitis: "Aestus erit", et 
fit. 

Hypocritae, faciem terrae et caeli nostis probare, 
hoc autem tempus quomodo nescitis probare? 

Quid autem et a vobis ipsis non iudicatis, quod 
iustum est? 

Cum autem vadis cum adversario tuo ad principem, 
in via da operam liberari ab illo, ne forte trahat 
te apud iudicem, et iudex tradat te exactori, et 
exactor mittat te in carcerem. 

Dico tibi: Non exies inde, donec etiam novissimum 
minutum reddas ". 

Aderant autem quidam ipso in tempore nuntiantes 
illi de Galilaeis, quorum sanguinem Pilatus 
miscuit cum sacrificiis eorum. 

Et respondens dixit illis: " Putatis quod hi 
Galilaei prae omnibus Galilaeis peccatores 
fuerunt, quia talia passi sunt? 

Non, dico vobis, sed, nisi paenitentiam egeritis, 
omnes similiter peribitis. 

Vel illi decem et octo, supra quos cecidit turris 
in Siloam et occidit eos, putatis quia et ipsi 
debitores fuerunt praeter omnes homines habitantes 
in Ierusalem? 

Non, dico vobis, sed, si non paenitentiam 
egeritis, omnes similiter peribitis ". 

Dicebat autem hanc similitudinem: " Arborem fici 
habebat quidam plantatam in vinea sua et venit 
quaerens fructum in illa et non invenit. 

Dixit autem ad cultorem vineae: "Ecce anni tres 
sunt, ex quo venio quaerens fructum in ficulnea 
hac et non invenio. Succide ergo illam. Ut quid 
etiam terram evacuat?". 

At ille respondens dicit illi: "Domine, dimitte 
illam et hoc anno, usque dum fodiam circa illam et 
mittam stercora, 

et si quidem fecerit fructum in futurum; sin autem 
succides eam" ". 

Erat autem docens in una synagogarum sabbatis. 

Et ecce mulier, quae habebat spiritum infirmitatis 
annis decem et octo et erat inclinata nec omnino 
poterat sursum respicere. 

Quam cum vidisset Iesus, vocavit et ait illi: " 
Mulier, dimissa es ab infirmitate tua ", 

et imposuit illi manus; et confestim erecta est et 
glorificabat Deum. 

Respondens autem archisynagogus, indignans quia 
sabbato curasset Iesus, dicebat turbae: " Sex dies 
sunt, in quibus oportet operari; in his ergo 
venite et curamini et non in die sabbati ". 

Respondit autem ad illum Dominus et dixit: " 
Hypocritae, unusquisque vestrum sabbato non solvit 
bovem suum aut asinum a praesepio et ducit 
adaquare? 

Hanc autem filiam Abrahae, quam alligavit Satanas 
ecce decem et octo annis, non oportuit solvi a 
vinculo isto die sabbati? ". 

Et cum haec diceret, erubescebant omnes adversarii 
eius, et omnis populus gaudebat in universis, quae 
gloriose fiebant ab eo. 

Dicebat ergo: " Cui simile est regnum Dei, et cui 
simile existimabo illud? 

Simile est grano sinapis, quod acceptum homo misit 
in hortum suum, et crevit et factum est in 
arborem, et volucres caeli requieverunt in ramis 
eius ". 

Et iterum dixit: " Cui simile aestimabo regnum 
Dei? 

Simile est fermento, quod acceptum mulier 
abscondit in farinae sata tria, donec 
fermentaretur totum ". 

Et ibat per civitates et castella docens et iter 
faciens in Hierosolymam. 

Ait autem illi quidam: " Domine, pauci sunt, qui 
salvantur? ". Ipse autem dixit ad illos: 

" Contendite intrare per angustam portam, quia 
multi, dico vobis, quaerent intrare et non 
poterunt. 

Cum autem surrexerit pater familias et clauserit 
ostium, et incipietis foris stare et pulsare 
ostium dicentes: "Domine, aperi nobis"; et 
respondens dicet vobis: "Nescio vos unde sitis". 

Tunc incipietis dicere: "Manducavimus coram te et 
bibimus, et in plateis nostris docuisti"; 

et dicet loquens vobis: "Nescio vos unde sitis; 
discedite a me, omnes operarii iniquitatis". 

Ibi erit fletus et stridor dentium, cum videritis 
Abraham et Isaac et Iacob et omnes prophetas in 
regno Dei, vos autem expelli foras. 

Et venient ab oriente et occidente et aquilone et 
austro et accumbent in regno Dei. 

Et ecce sunt novissimi, qui erunt primi, et sunt 
primi, qui erunt novissimi ". 

In ipsa hora accesserunt quidam pharisaeorum 
dicentes illi: " Exi et vade hinc, quia Herodes 
vult te occidere ". 

Et ait illis: " Ite, dicite vulpi illi: "Ecce 
eicio daemonia et sanitates perficio hodie et cras 
et tertia consummor. 

Verumtamen oportet me hodie et cras et sequenti 
ambulare, quia non capit prophetam perire extra 
Ierusalem". 

Ierusalem, Ierusalem, quae occidis prophetas et 
lapidas eos, qui missi sunt ad te, quotiens volui 
congregare filios tuos, quemadmodum avis nidum 
suum sub pinnis, et noluistis. 

Ecce relinquitur vobis domus vestra. Dico autem 
vobis: Non videbitis me, donec veniat cum dicetis: 
"Benedictus, qui venit in nomine Domini" ". 

Et factum est, cum intraret in domum cuiusdam 
princi pis pharisaeorum sabbato manducare panem, 
et ipsi observabant eum. 

Et ecce homo quidam hydropicus erat ante illum. 

Et respondens Iesus dixit ad legis peritos et 
pharisaeos dicens: " Licet sabbato curare an non? 
". 

At illi tacuerunt. Ipse vero apprehensum sanavit 
eum ac dimisit. 

Et ad illos dixit: " Cuius vestrum filius aut bos 
in puteum cadet, et non continuo extrahet illum 
die sabbati? ". 

Et non poterant ad haec respondere illi. 

Dicebat autem ad invitatos parabolam, intendens 
quomodo primos accubitus eligerent, dicens ad 
illos: 

" Cum invitatus fueris ab aliquo ad nuptias, non 
discumbas in primo loco, ne forte honoratior te 
sit invitatus ab eo, 

et veniens is qui te et illum vocavit, dicat tibi: 
"Da huic locum"; et tunc incipias cum rubore 
novissimum locum tenere. 

Sed cum vocatus fueris, vade, recumbe in novissimo 
loco, ut, cum venerit qui te invitavit, dicat 
tibi: "Amice, ascende superius"; tunc erit tibi 
gloria coram omnibus simul discumbentibus. 

Quia omnis, qui se exaltat, humiliabitur; et, qui 
se humiliat, exaltabitur ". 

Dicebat autem et ei, qui se invitaverat: " Cum 
facis prandium aut cenam, noli vocare amicos tuos 
neque fratres tuos neque cognatos neque vicinos 
divites, ne forte et ipsi te reinvitent, et fiat 
tibi retributio. 

Sed cum facis convivium, voca pauperes, debiles, 
claudos, caecos; 

et beatus eris, quia non habent retribuere tibi. 
Retribuetur enim tibi in resurrectione iustorum ". 

Haec cum audisset quidam de simul discumbentibus, 
dixit illi: " Beatus, qui manducabit panem in 
regno Dei ". 

At ipse dixit ei: " Homo quidam fecit cenam magnam 
et vocavit multos; 

et misit servum suum hora cenae dicere invitatis: 
"Venite, quia iam paratum est". 

Et coeperunt simul omnes excusare. Primus dixit 
ei: "Villam emi et necesse habeo exire et videre 
illam; rogo te, habe me excusatum". 

Et alter dixit: "Iuga boum emi quinque et eo 
probare illa; rogo te, habe me excusatum". 

Et alius dixit: "Uxorem duxi et ideo non possum 
venire". 

Et reversus servus nuntiavit haec domino suo. Tunc 
iratus pater familias dixit servo suo: "Exi cito 
in plateas et vicos civitatis et pauperes ac 
debiles et caecos et claudos introduc huc". 

Et ait servus: "Domine, factum est, ut imperasti, 
et adhuc locus est". 

Et ait dominus servo: "Exi in vias et saepes, et 
compelle intrare, ut impleatur domus mea. 

Dico autem vobis, quod nemo virorum illorum, qui 
vocati sunt, gustabit cenam meam" ". 

Ibant autem turbae multae cum eo; et conversus 
dixit ad illos: 

" Si quis venit ad me et non odit patrem suum et 
matrem et uxorem et filios et fratres et sorores, 
adhuc et animam suam, non potest esse meus 
discipulus. 

Et, qui non baiulat crucem suam et venit post me, 
non potest esse meus discipulus. 

Quis enim ex vobis volens turrem aedificare, non 
prius sedens computat sumptus, si habet ad 
perficiendum? 

Ne, posteaquam posuerit fundamentum et non 
potuerit perficere, omnes, qui vident, incipiant 
illudere ei 

dicentes: "Hic homo coepit aedificare et non 
potuit consummare". 

Aut quis rex, iturus committere bellum adversus 
alium regem, non sedens prius cogitat, si possit 
cum decem milibus occurrere ei, qui cum viginti 
milibus venit ad se? 

Alioquin, adhuc illo longe agente, legationem 
mittens rogat ea, quae pacis sunt. 

Sic ergo omnis ex vobis, qui non renuntiat 
omnibus, quae possidet, non potest meus esse 
discipulus. 

Bonum est sal; si autem sal quoque evanuerit, in 
quo condietur? 

Neque in terram neque in sterquilinium utile est, 
sed foras proiciunt illud. Qui habet aures 
audiendi, audiat ". 

Erant autem appropinquan tes ei omnes publicani et 
pec catores, ut audirent illum. 

Et murmurabant pharisaei et scribae dicentes: " 
Hic peccatores recipit et manducat cum illis ". 

Et ait ad illos parabolam istam dicens: 

" Quis ex vobis homo, qui habet centum oves et si 
perdiderit unam ex illis, nonne dimittit nonaginta 
novem in deserto et vadit ad illam, quae perierat, 
donec inveniat illam? 

Et cum invenerit eam, imponit in umeros suos 
gaudens 

et veniens domum convocat amicos et vicinos dicens 
illis: "Congratulamini mihi, quia inveni ovem 
meam, quae perierat". 

Dico vobis: Ita gaudium erit in caelo super uno 
peccatore paenitentiam agente quam super nonaginta 
novem iustis, qui non indigent paenitentia. 

Aut quae mulier habens drachmas decem, si 
perdiderit drachmam unam, nonne accendit lucernam 
et everrit domum et quaerit diligenter, donec 
inveniat? 

Et cum invenerit, convocat amicas et vicinas 
dicens: "Congratulamini mihi, quia inveni 
drachmam, quam perdideram". 

Ita dico vobis: Gaudium fit coram angelis Dei 
super uno peccatore paenitentiam agente ". 

Ait autem: " Homo quidam habebat duos filios. 

Et dixit adulescentior ex illis patri: "Pater, da 
mihi portionem substantiae, quae me contingit". Et 
divisit illis substantiam. 

Et non post multos dies, congregatis omnibus, 
adulescentior filius peregre profectus est in 
regionem longinquam et ibi dissipavit substantiam 
suam vivendo luxuriose. 

Et postquam omnia consummasset, facta est fames 
valida in regione illa, et ipse coepit egere. 

Et abiit et adhaesit uni civium regionis illius, 
et misit illum in villam suam, ut pasceret porcos; 

et cupiebat saturari de siliquis, quas porci 
manducabant, et nemo illi dabat. 

In se autem reversus dixit: "Quanti mercennarii 
patris mei abundant panibus, ego autem hic fame 
pereo. 

Surgam et ibo ad patrem meum et dicam illi: Pater, 
peccavi in caelum et coram te 

et iam non sum dignus vocari filius tuus; fac me 
sicut unum de mercennariis tuis". 

Et surgens venit ad patrem suum. Cum autem adhuc 
longe esset, vidit illum pater ipsius et 
misericordia motus est et accurrens cecidit supra 
collum eius et osculatus est illum. 

Dixitque ei filius: "Pater, peccavi in caelum et 
coram te; iam non sum dignus vocari filius tuus". 

Dixit autem pater ad servos suos: "Cito proferte 
stolam primam et induite illum et date anulum in 
manum eius et calceamenta in pedes 

et adducite vitulum saginatum, occidite et 
manducemus et epulemur, 

quia hic filius meus mortuus erat et revixit, 
perierat et inventus est". Et coeperunt epulari. 

Erat autem filius eius senior in agro et, cum 
veniret et appropinquaret domui, audivit 
symphoniam et choros 

et vocavit unum de servis et interrogavit quae 
haec essent. 

Isque dixit illi: "Frater tuus venit, et occidit 
pater tuus vitulum saginatum, quia salvum illum 
recepit". 

Indignatus est autem et nolebat introire. Pater 
ergo illius egressus coepit rogare illum. 

At ille respondens dixit patri suo: "Ecce tot 
annis servio tibi et numquam mandatum tuum 
praeterii, et numquam dedisti mihi haedum, ut cum 
amicis meis epularer; 

sed postquam filius tuus hic, qui devoravit 
substantiam tuam cum meretricibus, venit, 
occidisti illi vitulum saginatum". 

At ipse dixit illi: "Fili, tu semper mecum es, et 
omnia mea tua sunt; 

epulari autem et gaudere oportebat, quia frater 
tuus hic mortuus erat et revixit, perierat et 
inventus est" ". 

Dicebat autem et ad disci pulos: " Homo quidam 
erat dives, qui habebat vilicum, et hic diffamatus 
est apud illum quasi dissipasset bona ipsius. 

Et vocavit illum et ait illi: "Quid hoc audio de 
te? Redde rationem vilicationis tuae; iam enim non 
poteris vilicare". 

Ait autem vilicus intra se: "Quid faciam, quia 
dominus meus aufert a me vilicationem? Fodere non 
valeo, mendicare erubesco. 

Scio quid faciam, ut, cum amotus fuero a 
vilicatione, recipiant me in domos suas". 

Convocatis itaque singulis debitoribus domini sui, 
dicebat primo: "Quantum debes domino meo?". 

At ille dixit: "Centum cados olei". Dixitque illi: 
"Accipe cautionem tuam et sede cito, scribe 
quinquaginta". 

Deinde alii dixit: "Tu vero quantum debes?". Qui 
ait: "Centum coros tritici". Ait illi: "Accipe 
litteras tuas et scribe octoginta". 

Et laudavit dominus vilicum iniquitatis, quia 
prudenter fecisset, quia filii huius saeculi 
prudentiores filiis lucis in generatione sua sunt. 

Et ego vobis dico: Facite vobis amicos de mammona 
iniquitatis, ut, cum defecerit, recipiant vos in 
aeterna tabernacula. 

Qui fidelis est in minimo, et in maiori fidelis 
est; et, qui in modico iniquus est, et in maiori 
iniquus est. 

Si ergo in iniquo mammona fideles non fuistis, 
quod verum est, quis credet vobis? 

Et si in alieno fideles non fuistis, quod vestrum 
est, quis dabit vobis? 

Nemo servus potest duobus dominis servire: aut 
enim unum odiet et alterum diliget, aut uni 
adhaerebit et alterum contemnet. Non potestis Deo 
servire et mammonae ". 

Audiebant autem omnia haec pharisaei, qui erant 
avari, et deridebant illum. 

Et ait illis: " Vos estis, qui iustificatis vos 
coram hominibus; Deus autem novit corda vestra, 
quia, quod hominibus altum est, abominatio est 
ante Deum. 

Lex et Prophetae usque ad Ioannem; ex tunc regnum 
Dei evangelizatur, et omnis in illud vim facit. 

Facilius est autem caelum et terram praeterire, 
quam de Lege unum apicem cadere. 

Omnis, qui dimittit uxorem suam et ducit alteram, 
moechatur; et, qui dimissam a viro ducit, 
moechatur. 

Homo quidam erat dives et induebatur purpura et 
bysso et epulabatur cotidie splendide. 

Quidam autem pauper nomine Lazarus iacebat ad 
ianuam eius ulceribus plenus 

et cupiens saturari de his, quae cadebant de mensa 
divitis; sed et canes veniebant et lingebant 
ulcera eius. 

Factum est autem ut moreretur pauper et portaretur 
ab angelis in sinum Abrahae; mortuus est autem et 
dives et sepultus est. 

Et in inferno elevans oculos suos, cum esset in 
tormentis, videbat Abraham a longe et Lazarum in 
sinu eius. 

Et ipse clamans dixit: "Pater Abraham, miserere 
mei et mitte Lazarum, ut intingat extremum digiti 
sui in aquam, ut refrigeret linguam meam, quia 
crucior in hac flamma". 

At dixit Abraham: "Fili, recordare quia recepisti 
bona tua in vita tua, et Lazarus similiter mala; 
nunc autem hic consolatur, tu vero cruciaris. 

Et in his omnibus inter nos et vos chaos magnum 
firmatum est, ut hi, qui volunt hinc transire ad 
vos, non possint, neque inde ad nos transmeare". 

Et ait: "Rogo ergo te, Pater, ut mittas eum in 
domum patris mei 

— habeo enim quinque fratres — ut testetur 
illis, ne et ipsi veniant in locum hunc 
tormentorum". 

Ait autem Abraham: "Habent Moysen et Prophetas; 
audiant illos". 

At ille dixit: "Non, pater Abraham, sed si quis ex 
mortuis ierit ad eos, paenitentiam agent". 

Ait autem illi: "Si Moysen et Prophetas non 
audiunt, neque si quis ex mortuis resurrexerit, 
credent" ". 

Et ad discipulos suos ait: " Impossibile est ut 
non ve niant scandala; vae autem illi, per quem 
veniunt! 

Utilius est illi, si lapis molaris imponatur circa 
collum eius et proiciatur in mare, quam ut 
scandalizet unum de pusillis istis. 

Attendite vobis! Si peccaverit frater tuus, 
increpa illum et, si paenitentiam egerit, dimitte 
illi; 

et si septies in die peccaverit in te et septies 
conversus fuerit ad te dicens: "Paenitet me", 
dimittes illi ". 

Et dixerunt apostoli Domino: " Adauge nobis fidem! 
". 

Dixit autem Dominus: " Si haberetis fidem sicut 
granum sinapis, diceretis huic arbori moro: 
"Eradicare et transplantare in mare", et oboediret 
vobis. 

Quis autem vestrum habens servum arantem aut 
pascentem, qui regresso de agro dicet illi: 
"Statim transi, recumbe", 

et non dicet ei: "Para, quod cenem, et praecinge 
te et ministra mihi, donec manducem et bibam, et 
post haec tu manducabis et bibes"? 

Numquid gratiam habet servo illi, quia fecit, quae 
praecepta sunt? 

Sic et vos, cum feceritis omnia, quae praecepta 
sunt vobis, dicite: "Servi inutiles sumus; quod 
debuimus facere, fecimus" ". 

Et factum est, dum iret in Ierusalem, et ipse 
transibat per mediam Samariam et Galilaeam. 

Et cum ingrederetur quoddam castellum, occurrerunt 
ei decem viri leprosi, qui steterunt a longe 

et levaverunt vocem dicentes: " Iesu praeceptor, 
miserere nostri! ". 

Quos ut vidit, dixit: " Ite, ostendite vos 
sacerdotibus ". Et factum est, dum irent, mundati 
sunt. 

Unus autem ex illis, ut vidit quia sanatus est, 
regressus est cum magna voce magnificans Deum 

et cecidit in faciem ante pedes eius gratias agens 
ei; et hic erat Samaritanus. 

Respondens autem Iesus dixit: " Nonne decem 
mundati sunt? Et novem ubi sunt? 

Non sunt inventi qui redirent, ut darent gloriam 
Deo, nisi hic alienigena? ". 

Et ait illi: " Surge, vade; fides tua te salvum 
fecit ". 

Interrogatus autem a pharisaeis: " Quando venit 
regnum Dei? ", respondit eis et dixit: " Non venit 
regnum Dei cum observatione, 

neque dicent: "Ecce hic" aut: "Illic"; ecce enim 
regnum Dei intra vos est ". 

Et ait ad discipulos: " Venient dies, quando 
desideretis videre unum diem Filii hominis et non 
videbitis. 

Et dicent vobis: "Ecce hic", "Ecce illic"; nolite 
ire neque sectemini. 

Nam sicut fulgur coruscans de sub caelo in ea, 
quae sub caelo sunt, fulget, ita erit Filius 
hominis in die sua. 

Primum autem oportet illum multa pati et reprobari 
a generatione hac. 

Et sicut factum est in diebus Noe, ita erit et in 
diebus Filii hominis: 

edebant, bibebant, uxores ducebant, dabantur ad 
nuptias, usque in diem, qua intravit Noe in arcam, 
et venit diluvium et perdidit omnes. 

Similiter sicut factum est in diebus Lot: edebant, 
bibebant, emebant, vendebant, plantabant, 
aedificabant; 

qua die autem exiit Lot a Sodomis, pluit ignem et 
sulphur de caelo et omnes perdidit. 

Secundum haec erit, qua die Filius hominis 
revelabitur. 

In illa die, qui fuerit in tecto, et vasa eius in 
domo, ne descendat tollere illa; et, qui in agro, 
similiter non redeat retro. 

Memores estote uxoris Lot. 

Quicumque quaesierit animam suam salvam facere, 
perdet illam; et, quicumque perdiderit illam, 
vivificabit eam. 

Dico vobis: Illa nocte erunt duo in lecto uno: 
unus assumetur, et alter relinquetur; 

duae erunt molentes in unum: una assumetur, et 
altera relinquetur ". 

Respondentes dicunt illi: " Ubi, Domine? ". Qui 
dixit eis: " Ubicumque fuerit corpus, illuc 
congregabuntur et aquilae ". 

Dicebat autem parabolam ad illos, quoniam oportet 
semper orare et non deficere, 

dicens: " Iudex quidam erat in quadam civitate, 
qui Deum non timebat et hominem non reverebatur. 

Vidua autem erat in civitate illa et veniebat ad 
eum dicens: "Vindica me de adversario meo". 

Et nolebat per multum tempus; post haec autem 
dixit intra se: "Etsi Deum non timeo nec hominem 
revereor, 

tamen quia molesta est mihi haec vidua, vindicabo 
illam, ne in novissimo veniens suggillet me" ". 

Ait autem Dominus: " Audite quid iudex iniquitatis 
dicit; 

Deus autem non faciet vindictam electorum suorum 
clamantium ad se die ac nocte, et patientiam 
habebit in illis? 

Dico vobis: Cito faciet vindictam illorum. 
Verumtamen Filius hominis veniens, putas, inveniet 
fidem in terra? ". 

Dixit autem et ad quosdam, qui in se confidebant 
tamquam iusti et aspernabantur ceteros, parabolam 
istam: 

" Duo homines ascenderunt in templum, ut orarent: 
unus pharisaeus et alter publicanus. 

Pharisaeus stans haec apud se orabat: "Deus, 
gratias ago tibi, quia non sum sicut ceteri 
hominum, raptores, iniusti, adulteri, velut etiam 
hic publicanus; 

ieiuno bis in sabbato, decimas do omnium, quae 
possideo". 

Et publicanus a longe stans nolebat nec oculos ad 
caelum levare, sed percutiebat pectus suum dicens: 
"Deus, propitius esto mihi peccatori". 

Dico vobis: Descendit hic iustificatus in domum 
suam ab illo. Quia omnis, qui se exaltat, 
humiliabitur; et, qui se humiliat, exaltabitur ". 

Afferebant autem ad illum et infantes, ut eos 
tangeret; quod cum viderent, discipuli increpabant 
illos. 

Iesus autem convocans illos dixit: " Sinite pueros 
venire ad me et nolite eos vetare; talium est enim 
regnum Dei. 

Amen dico vobis: Quicumque non acceperit regnum 
Dei sicut puer, non intrabit in illud ". 

Et interrogavit eum quidam princeps dicens: " 
Magister bone, quid faciens vitam aeternam 
possidebo? ". 

Dixit autem ei Iesus: " Quid me dicis bonum? Nemo 
bonus nisi solus Deus. 

Mandata nosti: non moechaberis, non occides, non 
furtum facies, non falsum testimonium dices, 
honora patrem tuum et matrem ". 

Qui ait: " Haec omnia custodivi a iuventute ". 

Quo audito, Iesus ait ei: " Adhuc unum tibi deest: 
omnia, quaecumque habes, vende et da pauperibus et 
habebis thesaurum in caelo: et veni, sequere me ". 

His ille auditis, contristatus est, quia dives 
erat valde. 

Videns autem illum Iesus tristem factum dixit: " 
Quam difficile, qui pecunias habent, in regnum Dei 
intrant. 

Facilius est enim camelum per foramen acus 
transire, quam divitem intrare in regnum Dei ". 

Et dixerunt, qui audiebant: " Et quis potest 
salvus fieri? ". 

Ait autem illis: " Quae impossibilia sunt apud 
homi nes, possibilia sunt apud Deum ". 

Ait autem Petrus: " Ecce nos dimisimus nostra et 
secuti sumus te ". 

Qui dixit eis: " Amen dico vobis: Nemo est, qui 
reliquit domum aut uxorem aut fratres aut parentes 
aut filios propter regnum Dei, 

et non recipiat multo plura in hoc tempore et in 
saeculo venturo vitam aeternam ". 

Assumpsit autem Duodecim et ait illis: " Ecce 
ascendimus Ierusalem, et consummabuntur omnia, 
quae scripta sunt per Prophetas de Filio hominis: 

tradetur enim gentibus et illudetur et contumeliis 
afficietur et conspuetur; 

et, postquam flagellaverint, occident eum, et die 
tertia resurget ". 

Et ipsi nihil horum intellexerunt; et erat verbum 
istud absconditum ab eis, et non intellegebant, 
quae dicebantur. 

Factum est autem, cum appropinquaret Iericho, 
caecus quidam sedebat secus viam mendicans. 

Et cum audiret turbam praetereuntem, interrogabat 
quid hoc esset. 

Dixerunt autem ei: " Iesus Nazarenus transit ". 

Et clamavit dicens: " Iesu, fili David, miserere 
mei! ". 

Et qui praeibant, increpabant eum, ut taceret; 
ipse vero multo magis clamabat: " Fili David, 
miserere mei! ". 

Stans autem Iesus iussit illum adduci ad se. Et 
cum appropinquasset, interrogavit illum: 

" Quid tibi vis faciam? ". At ille dixit: " 
Domine, ut videam ". 

Et Iesus dixit illi: " Respice! Fides tua te 
salvum fecit ". 

Et confestim vidit et sequebatur illum magnificans 
Deum. Et omnis plebs, ut vidit, dedit laudem Deo. 

Et ingressus perambulabat Iericho. 

Et ecce vir nomine Zacchaeus, et hic erat princeps 
publicanorum et ipse dives. 

Et quaerebat videre Iesum, quis esset, et non 
poterat prae turba, quia statura pusillus erat. 

Et praecurrens ascendit in arborem sycomorum, ut 
videret illum, quia inde erat transiturus. 

Et cum venisset ad locum, suspiciens Iesus dixit 
ad eum: " Zacchaee, festinans descende, nam hodie 
in domo tua oportet me manere ". 

Et festinans descendit et excepit illum gaudens. 

Et cum viderent, omnes murmurabant dicentes: " Ad 
hominem peccatorem divertit! ". 

Stans autem Zacchaeus dixit ad Dominum: " Ecce 
dimidium bonorum meorum, Domine, do pauperibus et, 
si quid aliquem defraudavi, reddo quadruplum ". 

Ait autem Iesus ad eum: " Hodie salus domui huic 
facta est, eo quod et ipse filius sit Abrahae; 

venit enim Filius hominis quaerere et salvum 
facere, quod perierat ". 

Haec autem illis audientibus, adiciens dixit 
parabolam, eo quod esset prope Ierusalem, et illi 
existimarent quod confestim regnum Dei 
manifestaretur. 

Dixit ergo: " Homo quidam nobilis abiit in 
regionem longinquam accipere sibi regnum et 
reverti. 

Vocatis autem decem servis suis, dedit illis decem 
minas et ait ad illos: "Negotiamini, dum venio". 

Cives autem eius oderant illum et miserunt 
legationem post illum dicentes: "Nolumus hunc 
regnare super nos!". 

Et factum est ut rediret, accepto regno, et iussit 
ad se vocari servos illos, quibus dedit pecuniam, 
ut sciret quantum negotiati essent. 

Venit autem primus dicens: "Domine, mina tua decem 
minas acquisivit". 

Et ait illi: "Euge, bone serve; quia in modico 
fidelis fuisti, esto potestatem habens supra decem 
civitates". 

Et alter venit dicens: "Mina tua, domine, fecit 
quinque minas". 

Et huic ait: "Et tu esto supra quinque civitates". 

Et alter venit dicens: "Domine, ecce mina tua, 
quam habui repositam in sudario; 

timui enim te, quia homo austerus es: tollis, quod 
non posuisti, et metis, quod non seminasti". 

Dicit ei: "De ore tuo te iudico, serve nequam! 
Sciebas quod ego austerus homo sum, tollens quod 
non posui et metens quod non seminavi? 

Et quare non dedisti pecuniam meam ad mensam? Et 
ego veniens cum usuris utique exegissem illud". 

Et adstantibus dixit: "Auferte ab illo minam et 
date illi, qui decem minas habet". 

Et dixerunt ei: "Domine, habet decem minas!". 

Dico vobis: "Omni habenti dabitur; ab eo autem, 
qui non habet, et, quod habet, auferetur. 

Verumtamen inimicos meos illos, qui noluerunt me 
regnare super se, adducite huc et interficite ante 
me! ". 

Et his dictis, praecedebat ascendens Hierosolymam. 

Et factum est, cum appropinquasset ad Bethfage et 
Bethaniam, ad montem, qui vocatur Oliveti, misit 
duos discipulos 

dicens: " Ite in castellum, quod contra est, in 
quod introeuntes invenietis pullum asinae 
alligatum, cui nemo umquam hominum sedit; solvite 
illum et adducite. 

Et si quis vos interrogaverit: "Quare solvitis?", 
sic dicetis: "Dominus eum necessarium habet" ". 

Abierunt autem, qui missi erant, et invenerunt, 
sicut dixit illis. 

Solventibus autem illis pullum, dixerunt domini 
eius ad illos: " Quid solvitis pullum? ". 

At illi dixerunt: " Dominus eum necessarium habet 
". 

Et duxerunt illum ad Iesum; et iactantes 
vestimenta sua supra pullum, imposuerunt Iesum. 

Eunte autem illo, substernebant vestimenta sua in 
via. 

Et cum appropinquaret iam ad descensum montis 
Oliveti, coeperunt omnis multitudo discipulorum 
gaudentes laudare Deum voce magna super omnibus, 
quas viderant, virtutibus 

dicentes: " Benedictus, qui venit rex in nomine 
Domini! Pax in caelo, et gloria in excelsis! ". 

Et quidam pharisaeorum de turbis dixerunt ad 
illum: " Magister, increpa discipulos tuos! ". 

Et respondens dixit: " Dico vobis: Si hi 
tacuerint, lapides clamabunt! ". 

Et ut appropinquavit, videns civitatem flevit 
super illam 

dicens: " Si cognovisses et tu in hac die, quae ad 
pacem tibi! Nunc autem abscondita sunt ab oculis 
tuis. 

Quia venient dies in te, et circumdabunt te 
inimici tui vallo et obsidebunt te et 
coangustabunt te undique 

et ad terram prosternent te et filios tuos, qui in 
te sunt, et non relinquent in te lapidem super 
lapidem, eo quod non cognoveris tempus 
visitationis tuae ". 

Et ingressus in templum, coepit eicere vendentes 

dicens illis: " Scriptum est: "Et erit domus mea 
domus orationis". Vos autem fecistis illam 
speluncam latronum ". 

Et erat docens cotidie in templo. Principes autem 
sacerdotum et scribae et principes plebis 
quaerebant illum perdere 

et non inveniebant quid facerent; omnis enim 
populus suspensus erat audiens illum. 

Et factum est in una dierum, docente illo populum 
in tem plo et evangelizante, supervenerunt 
principes sacerdotum et scribae cum senioribus 

et aiunt dicentes ad illum: " Dic nobis: In qua 
potestate haec facis, aut quis est qui dedit tibi 
hanc potestatem? ". 

Respondens autem dixit ad illos: " Interrogabo vos 
et ego verbum; et dicite mihi: 

Baptismum Ioannis de caelo erat an ex hominibus? 
". 

At illi cogitabant inter se dicentes: " Si 
dixerimus: "De caelo", dicet: "Quare non 
credidistis illi?; 

si autem dixerimus: "Ex hominibus", plebs universa 
lapidabit nos; certi sunt enim Ioannem prophetam 
esse ". 

Et responderunt se nescire unde esset. 

Et Iesus ait illis: " Neque ego dico vobis in qua 
potestate haec facio ". 

Coepit autem dicere ad plebem parabolam hanc: " 
Homo plantavit vineam et locavit eam colonis et 
ipse peregre fuit multis temporibus. 

Et in tempore misit ad cultores servum, ut de 
fructu vineae darent illi; cultores autem caesum 
dimiserunt eum inanem. 

Et addidit alterum servum mittere; illi autem hunc 
quoque caedentes et afficientes contumelia 
dimiserunt inanem. 

Et addidit tertium mittere; qui et illum 
vulnerantes eiecerunt. 

Dixit autem dominus vineae: "Quid faciam? Mittam 
filium meum dilectum; forsitan hunc verebuntur". 

Quem cum vidissent coloni, cogitaverunt inter se 
dicentes: "Hic est heres. Occidamus illum, ut 
nostra fiat hereditas". 

Et eiectum illum extra vineam occiderunt. Quid 
ergo faciet illis dominus vineae? 

Veniet et perdet colonos istos et dabit vineam 
aliis ". Quo audito, dixerunt: " Absit! ". 

Ille autem aspiciens eos ait: " Quid est ergo hoc, 
quod scriptum est: "Lapidem quem reprobaverunt 
aedificantes, hic factus est in caput anguli"? 

Omnis, qui ceciderit supra illum lapidem, 
conquassabitur; supra quem autem ceciderit, 
comminuet illum ". 

Et quaerebant scribae et principes sacerdotum 
mittere in illum manus in illa hora et timuerunt 
populum; cognoverunt enim quod ad ipsos dixerit 
similitudinem istam. 

Et observantes miserunt insidiatores, qui se 
iustos simularent, ut caperent eum in sermone, et 
sic traderent illum principatui et potestati 
praesidis. 

Et interrogaverunt illum dicentes: " Magister, 
scimus quia recte dicis et doces et non accipis 
personam, sed in veritate viam Dei doces. 

Licet nobis dare tributum Caesari an non? ". 

Considerans autem dolum illorum dixit ad eos: 

" Ostendite mihi denarium. Cuius habet imaginem et 
inscriptionem? ". 

At illi dixerunt: " Caesaris ". Et ait illis: " 
Reddite ergo, quae Caesaris sunt, Caesari et, quae 
Dei sunt, Deo ". 

Et non potuerunt verbum eius reprehendere coram 
plebe et mirati in responso eius tacuerunt. 

Accesserunt autem quidam sadducaeorum, qui negant 
esse resurrectionem, et interrogaverunt eum 

dicentes: " Magister, Moyses scripsit nobis, si 
frater alicuius mortuus fuerit habens uxorem et 
hic sine filiis fuerit, ut accipiat eam frater 
eius uxorem et suscitet semen fratri suo. 

Septem ergo fratres erant: et primus accepit 
uxorem et mortuus est sine filiis; 

et sequens 

et tertius accepit illam, similiter autem et 
septem non reliquerunt filios et mortui sunt. 

Novissima mortua est et mulier. 

Mulier ergo in resurrectione cuius eorum erit 
uxor? Si quidem septem habuerunt eam uxorem ". 

Et ait illis Iesus: " Filii saeculi huius nubunt 
et traduntur ad nuptias; 

illi autem, qui digni habentur saeculo illo et 
resurrectione ex mortuis, neque nubunt neque 
ducunt uxores. 

Neque enim ultra mori possunt: aequales enim 
angelis sunt et filii sunt Dei, cum sint filii 
resurrectionis. 

Quia vero resurgant mortui, et Moyses ostendit 
secus rubum, sicut dicit: "Dominum Deum Abraham et 
Deum Isaac et Deum Iacob". 

Deus autem non est mortuorum sed vivorum: omnes 
enim vivunt ei ". 

Respondentes autem quidam scribarum dixerunt: " 
Magister, bene dixisti ". 

Et amplius non audebant eum quidquam interrogare. 

Dixit autem ad illos: " Quomodo dicunt Christum 
filium David esse? 

Ipse enim David dicit in libro Psalmorum: "Dixit 
Dominus Domino meo: Sede a dextris meis, 

donec ponam inimicos tuos scabellum pedum tuorum". 

David ergo Dominum illum vocat; et quomodo filius 
eius est? ". 

Audiente autem omni populo, dixit discipulis suis: 

" Attendite a scribis, qui volunt ambulare in 
stolis et amant salutationes in foro et primas 
cathedras in synagogis et primos discubitus in 
conviviis, 

qui devorant domos viduarum et simulant longam 
orationem. Hi accipient damnationem maiorem ". 

Respiciens autem vidit eos, qui mittebant munera 
sua in gazophylacium, divites. 

Vidit autem quandam viduam pauperculam mittentem 
illuc minuta duo 

et dixit: " Vere dico vobis: Vidua haec pauper 
plus quam omnes misit. 

Nam omnes hi ex abundantia sua miserunt in munera; 
haec autem ex inopia sua omnem victum suum, quem 
habebat, misit ". 

Et quibusdam dicentibus de templo, quod lapidibus 
bonis et donis ornatum, esset dixit: 

" Haec quae videtis, venient dies, in quibus non 
relinquetur lapis super lapidem, qui non 
destruatur ". 

Interrogaverunt autem illum dicentes: " 
Praeceptor, quando ergo haec erunt, et quod 
signum, cum fieri incipient? ". 

Qui dixit: " Videte, ne seducamini. Multi enim 
venient in nomine meo dicentes: "Ego sum" et: 
"Tempus appropinquavit". Nolite ergo ire post 
illos. 

Cum autem audieritis proelia et seditiones, nolite 
terreri; oportet enim primum haec fieri, sed non 
statim finis ". 

Tunc dicebat illis: " Surget gens contra gentem, 
et regnum adversus regnum; 

et terrae motus magni et per loca fames et 
pestilentiae erunt, terroresque et de caelo signa 
magna erunt. 

Sed ante haec omnia inicient vobis manus suas et 
persequentur tradentes in synagogas et custodias, 
et trahemini ad reges et praesides propter nomen 
meum; 

continget autem vobis in testimonium. 

Ponite ergo in cordibus vestris non praemeditari 
quemadmodum respondeatis; 

ego enim dabo vobis os et sapientiam, cui non 
poterunt resistere vel contradicere omnes 
adversarii vestri. 

Trademini autem et a parentibus et fratribus et 
cognatis et amicis, et morte afficient ex vobis, 

et eritis odio omnibus propter nomen meum. 

Et capillus de capite vestro non peribit. 

In patientia vestra possidebitis animas vestras. 

Cum autem videritis circumdari ab exercitu 
Ierusalem, tunc scitote quia appropinquavit 
desolatio eius. 

Tunc, qui in Iudaea sunt, fugiant in montes; et, 
qui in medio eius, discedant; et, qui in 
regionibus, non intrent in eam. 

Quia dies ultionis hi sunt, ut impleantur omnia, 
quae scripta sunt. 

Vae autem praegnantibus et nutrientibus in illis 
diebus! Erit enim pressura magna super terram et 
ira populo huic, 

et cadent in ore gladii et captivi ducentur in 
omnes gentes, et Ierusalem calcabitur a gentibus, 
donec impleantur tempora nationum. 

Et erunt signa in sole et luna et stellis, et 
super terram pressura gentium prae confusione 
sonitus maris et fluctuum, 

arescentibus hominibus prae timore et 
exspectatione eorum, quae supervenient orbi, nam 
virtutes caelorum movebuntur. 

Et tunc videbunt Filium hominis venientem in nube 
cum potestate et gloria magna. 

His autem fieri incipientibus, respicite et levate 
capita vestra, quoniam appropinquat redemptio 
vestra ". 

Et dixit illis similitudinem: " Videte ficulneam 
et omnes arbores: 

cum iam germinaverint, videntes vosmetipsi scitis 
quia iam prope est aestas. 

Ita et vos, cum videritis haec fieri, scitote 
quoniam prope est regnum Dei. 

Amen dico vobis: Non praeteribit generatio haec, 
donec omnia fiant. 

Caelum et terra transibunt, verba autem mea non 
transibunt. 

Attendite autem vobis, ne forte graventur corda 
vestra in crapula et ebrietate et curis huius 
vitae, et superveniat in vos repentina dies illa; 

tamquam laqueus enim superveniet in omnes, qui 
sedent super faciem omnis terrae. 

Vigilate itaque omni tempore orantes, ut possitis 
fugere ista omnia, quae futura sunt, et stare ante 
Filium hominis ". 

Erat autem diebus docens in templo, noctibus vero 
exiens morabatur in monte, qui vocatur Oliveti. 

Et omnis populus manicabat ad eum in templo audire 
eum. 

Appropinquabat autem dies festus Azymorum, qui 
dici tur Pascha. 

Et quaerebant principes sacerdotum et scribae 
quomodo eum interficerent; timebant vero plebem. 

Intravit autem Satanas in Iudam, qui 
cognominabatur Iscarioth, unum de Duodecim; 

et abiit et locutus est cum principibus sacerdotum 
et magistratibus, quemadmodum illum traderet eis. 

Et gavisi sunt et pacti sunt pecuniam illi dare. 

Et spopondit et quaerebat opportunitatem, ut eis 
traderet illum sine turba. 

Venit autem dies Azymorum, in qua necesse erat 
occidi Pascha. 

Et misit Petrum et Ioannem dicens: " Euntes parate 
nobis Pascha, ut manducemus ". 

At illi dixerunt ei: "Ubi vis paremus? ". 

Et dixit ad eos: " Ecce, introeuntibus vobis in 
civitatem, occurret vobis homo amphoram aquae 
portans; sequimini eum in domum, in quam intrat. 

Et dicetis patri familias domus: "Dicit tibi 
Magister: Ubi est deversorium, ubi Pascha cum 
discipulis meis manducem?". 

Ipse vobis ostendet cenaculum magnum stratum; ibi 
parate ". 

Euntes autem invenerunt, sicut dixit illis, et 
paraverunt Pascha. 

Et cum facta esset hora, discubuit, et apostoli 
cum eo. 

Et ait illis: " Desiderio desideravi hoc Pascha 
manducare vobiscum, antequam patiar. 

Dico enim vobis: Non manducabo illud, donec 
impleatur in regno Dei ". 

Et accepto calice, gratias egit et dixit: " 
Accipite hoc et dividite inter vos. 

Dico enim vobis: Non bibam amodo de generatione 
vitis, donec regnum Dei veniat ". 

Et accepto pane, gratias egit et fregit et dedit 
eis dicens: " Hoc est corpus meum, quod pro vobis 
datur. Hoc facite in meam commemorationem ". 

Similiter et calicem, postquam cenavit, dicens: " 
Hic calix novum testamentum est in sanguine meo, 
qui pro vobis funditur. 

Verumtamen ecce manus tradentis me mecum est in 
mensa; 

et quidem Filius hominis, secundum quod definitum 
est, vadit; verumtamen vae illi homini, per quem 
traditur! ". 

Et ipsi coeperunt quaerere inter se, quis esset ex 
eis, qui hoc facturus esset. 

Facta est autem et contentio inter eos, quis eorum 
videretur esse maior. 

Dixit autem eis: " Reges gentium dominantur eorum; 
et, qui potestatem habent super eos, benefici 
vocantur. 

Vos autem non sic, sed qui maior est in vobis, 
fiat sicut iunior; et, qui praecessor est, sicut 
ministrator. 

Nam quis maior est: qui recumbit, an qui 
ministrat? Nonne qui recumbit? Ego autem in medio 
vestrum sum, sicut qui ministrat. 

Vos autem estis, qui permansistis mecum in 
tentationibus meis; 

et ego dispono vobis, sicut disposuit mihi Pater 
meus regnum, 

ut edatis et bibatis super mensam meam in regno 
meo et sedeatis super thronos iudicantes duodecim 
tribus Israel. 

Simon, Simon, ecce Satanas expetivit vos, ut 
cribraret sicut triticum; 

ego autem rogavi pro te, ut non deficiat fides 
tua. Et tu, aliquando conversus, confirma fratres 
tuos ". 

Qui dixit ei: " Domine, tecum paratus sum et in 
carcerem et in mortem ire ". 

Et ille dixit: " Dico tibi, Petre, non cantabit 
hodie gallus, donec ter abneges nosse me ". 

Et dixit eis: " Quando misi vos sine sacculo et 
pera et calceamentis, numquid aliquid defuit 
vobis? ". At illi dixerunt: " Nihil ". 

Dixit ergo eis: " Sed nunc, qui habet sacculum, 
tollat, similiter et peram; et, qui non habet, 
vendat tunicam suam et emat gladium. 

Dico enim vobis: Hoc, quod scriptum est, oportet 
impleri in me, illud: "Cum iniustis deputatus 
est". Etenim ea, quae sunt de me, adimpletionem 
habent ". 

At illi dixerunt: " Domine, ecce gladii duo hic ". 
At ille dixit eis: " Satis est ". 

Et egressus ibat secundum consuetudinem in montem 
Olivarum; secuti sunt autem illum et discipuli. 

Et cum pervenisset ad locum, dixit illis: " Orate, 
ne intretis in tentationem ". 

Et ipse avulsus est ab eis, quantum iactus est 
lapidis, et, positis genibus, orabat 

dicens: " Pater, si vis, transfer calicem istum a 
me; verumtamen non mea voluntas sed tua fiat ". 

Apparuit autem illi angelus de caelo confortans 
eum. Et factus in agonia prolixius orabat. 

Et factus est sudor eius sicut guttae sanguinis 
decurrentis in terram. 

Et cum surrexisset ab oratione et venisset ad 
discipulos, invenit eos dormientes prae tristitia 

et ait illis: " Quid dormitis? Surgite; orate, ne 
intretis in tentationem ". 

Adhuc eo loquente, ecce turba; et, qui vocabatur 
Iudas, unus de Duodecim, antecedebat eos et 
appropinquavit Iesu, ut oscularetur eum. 

Iesus autem dixit ei: " Iuda, osculo Filium 
hominis tradis? ". 

Videntes autem hi, qui circa ipsum erant, quod 
futurum erat, dixerunt: " Domine, si percutimus in 
gladio? ". 

Et percussit unus ex illis servum principis 
sacerdotum et amputavit auriculam eius dextram. 

Respondens autem Iesus ait: " Sinite usque huc! ". 
Et cum tetigisset auriculam eius, sanavit eum. 

Dixit autem Iesus ad eos, qui venerant ad se 
principes sacerdotum et magistratus templi et 
seniores: " Quasi ad latronem existis cum gladiis 
et fustibus? 

Cum cotidie vobiscum fuerim in templo, non 
extendistis manus in me; sed haec est hora vestra 
et potestas tenebrarum ". 

Comprehendentes autem eum, duxerunt et 
introduxerunt in domum principis sacerdotum. 
Petrus vero sequebatur a longe. 

Accenso autem igni in medio atrio et 
circumsedentibus illis, sedebat Petrus in medio 
eorum. 

Quem cum vidisset ancilla quaedam sedentem ad 
lumen et eum fuisset intuita, dixit: 

" Et hic cum illo erat! ". At ille negavit eum 
dicens: 

" Mulier, non novi illum! ". Et post pusillum 
alius videns eum dixit: " Et tu de illis es! ". 
Petrus vero ait: " O homo, non sum! ". 

Et intervallo facto quasi horae unius, alius 
quidam affirmabat dicens: " Vere et hic cum illo 
erat, nam et Galilaeus est! ". 

Et ait Petrus: " Homo, nescio quid dicis! ". Et 
continuo adhuc illo loquente cantavit gallus. 

Et conversus Dominus respexit Petrum; et 
recordatus est Petrus verbi Domini, sicut dixit 
ei: " Priusquam gallus cantet hodie, ter me 
negabis ". 

Et egressus foras flevit amare. 

Et viri, qui tenebant illum, illudebant ei 
caedentes; 

et velaverunt eum et interrogabant eum dicentes: " 
Prophetiza: Quis est, qui te percussit? ". 

Et alia multa blasphemantes dicebant in eum. 

Et ut factus est dies, convenerunt seniores plebis 
et principes sacerdotum et scribae et duxerunt 
illum in concilium suum 

dicentes: " Si tu es Christus, dic nobis ". Et ait 
illis: " Si vobis dixero, non credetis; 

si autem interrogavero, non respondebitis mihi. 

Ex hoc autem erit Filius hominis sedens a dextris 
virtutis Dei ". 

Dixerunt autem omnes: " Tu ergo es Filius Dei? ". 
Qui ait ad illos: " Vos dicitis quia ego sum ". 

At illi dixerunt: " Quid adhuc desideramus 
testimonium? Ipsi enim audivimus de ore eius! ". 

Et surgens omnis multitudo eorum duxerunt illum ad 
Pi latum. 

Coeperunt autem accusare illum dicentes: " Hunc 
invenimus subvertentem gentem nostram et 
prohibentem tributa dare Caesari et dicentem se 
Christum regem esse ". 

Pilatus autem interrogavit eum dicens: " Tu es rex 
Iudaeorum? ". At ille respondens ait: " Tu dicis 
". 

Ait autem Pilatus ad principes sacerdotum et 
turbas: " Nihil invenio causae in hoc homine ". 

At illi invalescebant dicentes: " Commovet populum 
docens per universam Iudaeam et in cipiens a 
Galilaea usque huc! ". 

Pilatus autem audiens interrogavit si homo 
Galilaeus esset; 

et ut cognovit quod de Herodis potestate esset, 
remisit eum ad Herodem, qui et ipse Hierosolymis 
erat illis diebus. 

Herodes autem, viso Iesu, gavisus est valde; erat 
enim cupiens ex multo tempore videre eum, eo quod 
audiret de illo et sperabat signum aliquod videre 
ab eo fieri. 

Interrogabat autem illum multis sermonibus; at 
ipse nihil illi respondebat. 

Stabant etiam principes sacerdotum et scribae 
constanter accusantes eum. 

Sprevit autem illum Herodes cum exercitu suo et 
illusit indutum veste alba et remisit ad Pilatum. 

Facti sunt autem amici inter se Herodes et Pilatus 
in ipsa die; nam antea inimici erant ad invicem. 

Pilatus autem, convocatis principibus sacerdotum 
et magistratibus et plebe, 

dixit ad illos: " Obtulistis mihi hunc hominem 
quasi avertentem populum, et ecce ego coram vobis 
interrogans nullam causam inveni in homine isto ex 
his, in quibus eum accusatis, 

sed neque Herodes; remisit enim illum ad nos. Et 
ecce nihil dignum morte actum est ei. 

Emendatum ergo illum dimittam ". 

Exclamavit autem universa turba dicens: " Tolle 
hunc et dimitte nobis Barabbam! ", 

qui erat propter seditionem quandam factam in 
civitate et homicidium missus in carcerem. 

Iterum autem Pilatus locutus est ad illos volens 
dimittere Iesum, 

at illi succlamabant dicentes: " Crucifige, 
crucifige illum! ". 

Ille autem tertio dixit ad illos: " Quid enim mali 
fecit iste? Nullam causam mortis invenio in eo; 
corripiam ergo illum et dimittam ". 

At illi instabant vocibus magnis postulantes, ut 
crucifigeretur, et invalescebant voces eorum. 

Et Pilatus adiudicavit fieri petitionem eorum: 

dimisit autem eum, qui propter seditionem et 
homicidium missus fuerat in carcerem, quem 
petebant; Iesum vero tradidit voluntati eorum. 

Et cum abducerent eum, apprehenderunt Simonem 
quendam Cyrenensem venientem de villa et 
imposuerunt illi crucem portare post Iesum. 

Sequebatur autem illum multa turba populi et 
mulierum, quae plangebant et lamentabant eum. 

Conversus autem ad illas Iesus dixit: " Filiae 
Ierusalem, nolite flere super me, sed super vos 
ipsas flete et super filios vestros, 

quoniam ecce venient dies, in quibus dicent: 
"Beatae steriles et ventres, qui non genuerunt, et 
ubera, quae non lactaverunt!". 

Tunc incipient dicere montibus: "Cadite super 
nos!", et collibus: "Operite nos!", 

quia si in viridi ligno haec faciunt, in arido 
quid fiet? ". 

Ducebantur autem et alii duo nequam cum eo, ut 
interficerentur. 

Et postquam venerunt in locum, qui vocatur 
Calvariae, ibi crucifixerunt eum et latrones, unum 
a dextris et alterum a sinistris. 

Iesus autem dicebat: " Pater, dimitte illis, non 
enim sciunt quid faciunt ". Dividentes vero 
vestimenta eius miserunt sortes. 

Et stabat populus exspectans. Et deridebant illum 
et principes dicentes: " Alios salvos fecit; se 
salvum faciat, si hic est Christus Dei electus! ". 

Illudebant autem ei et milites accedentes, acetum 
offerentes illi 

et dicentes: " Si tu es rex Iudaeorum, salvum te 
fac! ". 

Erat autem et superscriptio super illum: " Hic est 
rex Iudaeorum ". 

Unus autem de his, qui pendebant, latronibus 
blasphemabat eum dicens: " Nonne tu es Christus? 
Salvum fac temetipsum et nos! ". 

Respondens autem alter increpabat illum dicens: " 
Neque tu times Deum, quod in eadem damnatione es? 

Et nos quidem iuste, nam digna factis recipimus! 
Hic vero nihil mali gessit ". 

Et dicebat: " Iesu, memento mei, cum veneris in 
regnum tuum ". 

Et dixit illi: " Amen dico tibi: Hodie mecum eris 
in paradiso ". 

Et erat iam fere hora sexta, et tenebrae factae 
sunt in universa terra usque in horam nonam, 

et obscuratus est sol, et velum templi scissum est 
medium. 

Et clamans voce magna Iesus ait: " Pater, in manus 
tuas commendo spiritum meum "; et haec dicens 
exspiravit. 

Videns autem centurio, quod factum fuerat, 
glorificavit Deum dicens: " Vere hic homo iustus 
erat! ". 

Et omnis turba eorum, qui simul aderant ad 
spectaculum istud et videbant, quae fiebant, 
percutientes pectora sua revertebantur. 

Stabant autem omnes noti eius a longe et mulieres, 
quae secutae erant eum a Galilaea, haec videntes. 

Et ecce vir nomine Ioseph, qui erat decurio, vir 
bonus et iustus 

Chic non consenserat consilio et actibus eorum — 
ab Arimathaea civitate Iudaeorum, qui exspectabat 
regnum Dei, 

hic accessit ad Pilatum et petiit corpus Iesu 

et depositum involvit sindone et posuit eum in 
monumento exciso, in quo nondum quisquam positus 
fuerat. 

Et dies erat Parasceves, et sabbatum illucescebat. 

Subsecutae autem mulieres, quae cum ipso venerant 
de Galilaea, viderunt monumentum et quemadmodum 
positum erat corpus eius; 

et revertentes paraverunt aromata et unguenta et 
sabbato quidem siluerunt secundum mandatum. 

Prima autem sabbatorum, valde diluculo venerunt ad 
monumentum portantes, quae paraverant, aromata. 

Et invenerunt lapidem revolutum a monumento; 

et ingressae non invenerunt corpus Domini Iesu. 

Et factum est, dum mente haesitarent de isto, ecce 
duo viri steterunt secus illas in veste fulgenti. 

Cum timerent autem et declinarent vultum in 
terram, dixerunt ad illas: " Quid quaeritis 
viventem cum mortuis? 

Non est hic, sed surrexit. Recordamini qualiter 
locutus est vobis, cum adhuc in Galilaea esset, 

dicens: "Oportet Filium hominis tradi in manus 
hominum peccatorum et crucifigi et die tertia 
resurgere" ". 

Et recordatae sunt verborum eius 

et regressae a monumento nuntiaverunt haec omnia 
illis Undecim et ceteris omnibus. 

Erat autem Maria Magdalene et Ioanna et Maria 
Iacobi; et ceterae cum eis dicebant ad apostolos 
haec. 

Et visa sunt ante illos sicut deliramentum verba 
ista, et non credebant illis. 

Petrus autem surgens cucurrit ad monumentum et 
procumbens videt linteamina sola; et rediit ad sua 
mirans, quod factum fuerat. 

Et ecce duo ex illis ibant ipsa die in castellum, 
quod erat in spatio stadiorum sexaginta ab 
Ierusalem nomine Emmaus; 

et ipsi loquebantur ad invicem de his omnibus, 
quae acciderant. 

Et factum est, dum fabularentur et secum 
quaererent, et ipse Iesus appropinquans ibat cum 
illis; 

oculi autem illorum tenebantur, ne eum 
agnoscerent. 

Et ait ad illos: " Qui sunt hi sermones, quos 
confertis ad invicem ambulantes? ". Et steterunt 
tristes. 

Et respondens unus, cui nomen Cleopas, dixit ei: " 
Tu solus peregrinus es in Ierusalem et non 
cognovisti, quae facta sunt in illa his diebus? ". 

Quibus ille dixit: " Quae? ". Et illi dixerunt ei: 
" De Iesu Nazareno, qui fuit vir propheta, potens 
in opere et sermone coram Deo et omni populo; 

et quomodo eum tradiderunt summi sacerdotes et 
principes nostri in damnationem mortis et 
crucifixerunt eum. 

Nos autem sperabamus, quia ipse esset redempturus 
Israel; at nunc super haec omnia tertia dies hodie 
quod haec facta sunt. 

Sed et mulieres quaedam ex nostris terruerunt nos, 
quae ante lucem fuerunt ad monumentum 

et, non invento corpore eius, venerunt dicentes se 
etiam visionem angelorum vidisse, qui dicunt eum 
vivere. 

Et abierunt quidam ex nostris ad monumentum et ita 
invenerunt, sicut mulieres dixerunt, ipsum vero 
non viderunt ". 

Et ipse dixit ad eos: " O stulti et tardi corde ad 
credendum in omnibus, quae locuti sunt Prophetae! 

Nonne haec oportuit pati Christum et intrare in 
gloriam suam? ". 

Et incipiens a Moyse et omnibus Prophetis 
interpretabatur illis in omnibus Scripturis, quae 
de ipso erant. 

Et appropinquaverunt castello, quo ibant, et ipse 
se finxit longius ire. 

Et coegerunt illum dicentes: " Mane nobiscum, 
quoniam advesperascit, et inclinata est iam dies 
". Et intravit, ut maneret cum illis. 

Et factum est, dum recumberet cum illis, accepit 
panem et benedixit ac fregit et porrigebat illis. 

Et aperti sunt oculi eorum, et cognoverunt eum; et 
ipse evanuit ab eis. 

Et dixerunt ad invicem: " Nonne cor nostrum ardens 
erat in nobis, dum loqueretur nobis in via et 
aperiret nobis Scripturas? ". 

Et surgentes eadem hora regressi sunt in Ierusalem 
et invenerunt congregatos Undecim et eos, qui cum 
ipsis erant, 

dicentes: " Surrexit Dominus vere et apparuit 
Simoni ". 

Et ipsi narrabant, quae gesta erant in via, et 
quomodo cognoverunt eum in fractione panis. 

Dum haec autem loquuntur, ipse stetit in medio 
eorum et dicit eis: " Pax vobis! ". 

Conturbati vero et conterriti existimabant se 
spiritum videre. 

Et dixit eis: " Quid turbati estis, et quare 
cogitationes ascendunt in corda vestra? 

Videte manus meas et pedes meos, quia ipse ego 
sum! Palpate me et videte, quia spiritus carnem et 
ossa non habet, sicut me videtis habere ". 

Et cum hoc dixisset, ostendit eis manus et pedes. 

Adhuc autem illis non credentibus prae gaudio et 
mirantibus, dixit eis: " Habetis hic aliquid, quod 
manducetur? ". 

At illi obtulerunt ei partem piscis assi. 

Et sumens, coram eis manducavit. 

Et dixit ad eos: " Haec sunt verba, quae locutus 
sum ad vos, cum adhuc essem vobiscum, quoniam 
necesse est impleri omnia, quae scripta sunt in 
Lege Moysis et Prophetis et Psalmis de me ". 

Tunc aperuit illis sensum, ut intellegerent 
Scripturas. 

Et dixit eis: " Sic scriptum est, Christum pati et 
resurgere a mortuis die tertia, 

et praedicari in nomine eius paenitentiam in 
remissionem peccatorum in omnes gentes, 
incipientibus ab Ierusalem. 

Vos estis testes horum. 

Et ecce ego mitto promissum Patris mei in vos; vos 
autem sedete in civitate, quoadusque induamini 
virtutem ex alto ". 

Eduxit autem eos foras usque in Bethaniam et, 
elevatis manibus suis, benedixit eis. 

Et factum est, dum benediceret illis, recessit ab 
eis et ferebatur in caelum. 

Et ipsi adoraverunt eum et regressi sunt in 
Ierusalem cum gaudio magno 

et erant semper in templo benedicentes Deum. 

In principio erat Verbum, et Verbum erat apud 
Deum, et Deus erat Verbum. 

Hoc erat in principio apud Deum. 

Omnia per ipsum facta sunt, et sine ipso factum 
est nihil, quod factum est; 

in ipso vita erat, et vita erat lux hominum, 

et lux in tenebris lucet, et tenebrae eam non 
comprehenderunt. 

Fuit homo missus a Deo, cui nomen erat Ioannes; 

hic venit in testimonium, ut testimonium 
perhiberet de lumine, ut omnes crederent per 
illum. 

Non erat ille lux, sed ut testimonium perhiberet 
de lumine. 

Erat lux vera, quae illuminat omnem hominem, 
veniens in mundum. 

In mundo erat, et mundus per ipsum factus est, et 
mundus eum non cognovit. 

In propria venit, et sui eum non receperunt. 

Quotquot autem acceperunt eum, dedit eis 
potestatem filios Dei fieri, his, qui credunt in 
nomine eius, 

qui non ex sanguinibus neque ex voluntate carnis 
neque ex voluntate viri, sed ex Deo nati sunt. 

Et Verbum caro factum est et habitavit in nobis; 
et vidimus gloriam eius, gloriam quasi Unigeniti a 
Patre, plenum gratiae et veritatis. 

Ioannes testimonium perhibet de ipso et clamat 
dicens: " Hic erat, quem dixi: Qui post me 
venturus est, ante me factus est, quia prior me 
erat ". 

Et de plenitudine eius nos omnes accepimus, et 
gratiam pro gratia; 

quia lex per Moysen data est, gratia et veritas 
per Iesum Christum facta est. 

Deum nemo vidit umquam; unigenitus Deus, qui est 
in sinum Patris, ipse enarravit. 

Et hoc est testimonium Ioannis, quando miserunt ad 
eum Iudaei ab Hierosolymis sacerdotes et Levitas, 
ut interrogarent eum: " Tu quis es? ". 

Et confessus est et non negavit; et confessus est: 
" Non sum ego Christus ". 

Et interrogaverunt eum: " Quid ergo? Elias es tu? 
". Et dicit: " Non sum ". " Propheta es tu? ". Et 
respondit: " Non ". 

Dixerunt ergo ei: " Quis es? Ut responsum demus 
his, qui miserunt nos. Quid dicis de teipso? ". 

Ait: " Ego vox clamantis in deserto: "Dirigite 
viam Domini", sicut dixit Isaias propheta ". 

Et qui missi fuerant, erant ex pharisaeis; 

et interrogaverunt eum et dixerunt ei: " Quid ergo 
baptizas, si tu non es Christus neque Elias neque 
propheta? ". 

Respondit eis Ioannes dicens: " Ego baptizo in 
aqua; medius vestrum stat, quem vos non scitis, 

qui post me venturus est, cuius ego non sum 
dignus, ut solvam eius corrigiam calceamenti ". 

Haec in Bethania facta sunt trans Iordanem, ubi 
erat Ioannes baptizans. 

Altera die videt Iesum venientem ad se et ait: " 
Ecce agnus Dei, qui tollit peccatum mundi. 

Hic est, de quo dixi: Post me venit vir, qui ante 
me factus est, quia prior me erat. 

Et ego nesciebam eum, sed ut manifestetur Israel, 
propterea veni ego in aqua baptizans ". 

Et testimonium perhibuit Ioannes dicens: " Vidi 
Spiritum descendentem quasi columbam de caelo, et 
mansit super eum; 

et ego nesciebam eum, sed, qui misit me baptizare 
in aqua, ille mihi dixit: "Super quem videris 
Spiritum descendentem et manentem super eum, hic 
est qui baptizat in Spiritu Sancto". 

Et ego vidi et testimonium perhibui quia hic est 
Filius Dei ". 

Altera die iterum stabat Ioannes et ex discipulis 
eius duo, 

et respiciens Iesum ambulantem dicit: " Ecce agnus 
Dei ". 

Et audierunt eum duo discipuli loquentem et secuti 
sunt Iesum. 

Conversus autem Iesus et videns eos sequentes se 
dicit eis: " Quid quaeritis? ". Qui dixerunt ei: " 
Rabbi — quod dicitur interpretatum Magister — 
ubi manes? ". 

Dicit eis: " Venite et videbitis ". Venerunt ergo 
et viderunt, ubi maneret, et apud eum manserunt 
die illo; hora erat quasi decima. 

Erat Andreas, frater Simonis Petri, unus ex 
duobus, qui audierant ab Ioanne et secuti fuerant 
eum. 

Invenit hic primum fratrem suum Simonem et dicit 
ei: " Invenimus Messiam " — quod est 
interpretatum Christus C; 

adduxit eum ad Iesum. Intuitus eum Iesus dixit: " 
Tu es Simon filius Ioannis; tu vocaberis Cephas " 
— quod interpretatur Petrus C. 

In crastinum voluit exire in Galilaeam et invenit 
Philippum. Et dicit ei Iesus: " Sequere me ". 

Erat autem Philippus a Bethsaida, civitate Andreae 
et Petri. 

Invenit Philippus Nathanael et dicit ei: " Quem 
scripsit Moyses in Lege et Prophetae invenimus, 
Iesum filium Ioseph a Nazareth ". 

Et dixit ei Nathanael: " A Nazareth potest aliquid 
boni esse? ". Dicit ei Philippus: " Veni et vide 
". 

Vidit Iesus Nathanael venientem ad se et dicit de 
eo: " Ecce vere Israelita, in quo dolus non est ". 

Dicit ei Nathanael: " Unde me nosti? ". Respondit 
Iesus et dixit ei: " Priusquam te Philippus 
vocaret, cum esses sub ficu, vidi te ". 

Respondit ei Nathanael: " Rabbi, tu es Filius Dei, 
tu rex es Israel! ". 

Respondit Iesus et dixit ei: " Quia dixi tibi: 
Vidi te sub ficu, credis? Maiora his videbis ". 

Et dicit ei: " Amen, amen dico vobis: Videbitis 
caelum apertum et angelos Dei ascendentes et 
descendentes supra Filium hominis ". 

Et die tertio nuptiae factae sunt in Cana 
Galilaeae, et erat mater Iesu ibi; 

vocatus est autem et Iesus et discipuli eius ad 
nuptias. 

Et deficiente vino, dicit mater Iesu ad eum: " 
Vinum non habent ". 

Et dicit ei Iesus: " Quid mihi et tibi, mulier? 
Nondum venit hora mea ". 

Dicit mater eius ministris: " Quodcumque dixerit 
vobis, facite ". 

Erant autem ibi lapideae hydriae sex positae 
secundum purificationem Iudaeorum, capientes 
singulae metretas binas vel ternas. 

Dicit eis Iesus: " Implete hydrias aqua ". Et 
impleverunt eas usque ad summum. 

Et dicit eis: " Haurite nunc et ferte 
architriclino ". Illi autem tulerunt. 

Ut autem gustavit architriclinus aquam vinum 
factam et non sciebat unde esset, ministri autem 
sciebant, qui haurierant aquam, vocat sponsum 
architriclinus 

et dicit ei: " Omnis homo primum bonum vinum ponit 
et, cum inebriati fuerint, id quod deterius est; 
tu servasti bonum vinum usque adhuc ". 

Hoc fecit initium signorum Iesus in Cana Galilaeae 
et manifestavit gloriam suam, et crediderunt in 
eum discipuli eius. 

Post hoc descendit Capharnaum ipse et mater eius 
et fratres eius et discipuli eius, et ibi 
manserunt non multis diebus. 

Et prope erat Pascha Iudaeorum, et ascendit 
Hierosolymam Iesus. 

Et invenit in templo vendentes boves et oves et 
columbas, et nummularios sedentes; 

et cum fecisset flagellum de funiculis, omnes 
eiecit de templo, oves quoque et boves, et 
nummulariorum effudit aes et mensas subvertit; 

et his, qui columbas vendebant, dixit: " Auferte 
ista hinc! Nolite facere domum Patris mei domum 
negotiationis ". 

Recordati sunt discipuli eius quia scriptum est: " 
Zelus domus tuae comedit me ". 

Responderunt ergo Iudaei et dixerunt ei: " Quod 
signum ostendis nobis, quia haec facis? ". 

Respondit Iesus et dixit eis: " Solvite templum 
hoc, et in tribus diebus excitabo illud ". 

Dixerunt ergo Iudaei: " Quadraginta et sex annis 
aedificatum est templum hoc, et tu tribus diebus 
excitabis illud? ". 

Ille autem dicebat de templo corporis sui. 

Cum ergo resurrexisset a mortuis, recordati sunt 
discipuli eius quia hoc dicebat, et crediderunt 
Scripturae et sermoni, quem dixit Iesus. 

Cum autem esset Hierosolymis in Pascha, in die 
festo, multi crediderunt in nomine eius, videntes 
signa eius, quae faciebat. 

Ipse autem Iesus non credebat semetipsum eis, eo 
quod ipse nosset omnes, 

et quia opus ei non erat, ut quis testimonium 
perhiberet de homine; ipse enim sciebat quid esset 
in homine. 

Erat autem homo ex pharisaeis, Nicodemus nomine, 
princeps Iudaeorum; 

hic venit ad eum nocte et dixit ei: " Rabbi, 
scimus quia a Deo venisti magister; nemo enim 
potest haec signa facere, quae tu facis, nisi 
fuerit Deus cum eo ". 

Respondit Iesus et dixit ei: " Amen, amen dico 
tibi: Nisi quis natus fuerit desuper, non potest 
videre regnum Dei ". 

Dicit ad eum Nicodemus: " Quomodo potest homo 
nasci, cum senex sit? Numquid potest in ventrem 
matris suae iterato introire et nasci? ". 

Respondit Iesus: " Amen, amen dico tibi: Nisi quis 
natus fuerit ex aqua et Spiritu, non potest 
introire in regnum Dei. 

Quod natum est ex carne, caro est; et, quod natum 
est ex Spiritu, spiritus est. 

Non mireris quia dixi tibi: Oportet vos nasci 
denuo. 

Spiritus, ubi vult, spirat, et vocem eius audis, 
sed non scis unde veniat et quo vadat; sic est 
omnis, qui natus est ex Spiritu ". 

Respondit Nicodemus et dixit ei: " Quomodo possunt 
haec fieri? ". 

Respondit Iesus et dixit ei: " Tu es magister 
Israel et haec ignoras? 

Amen, amen dico tibi: Quod scimus, loquimur et, 
quod vidimus, testamur; et testimonium nostrum non 
accipitis. 

Si terrena dixi vobis, et non creditis, quomodo, 
si dixero vobis caelestia, credetis? 

Et nemo ascendit in caelum, nisi qui descendit de 
caelo, Filius hominis. 

Et sicut Moyses exaltavit serpentem in deserto, 
ita exaltari oportet Filium hominis, 

ut omnis, qui credit, in ipso habeat vitam 
aeternam ". 

Sic enim dilexit Deus mundum, ut Filium suum 
unigenitum daret, ut omnis, qui credit in eum, non 
pereat, sed habeat vitam aeternam. 

Non enim misit Deus Filium in mundum, ut iudicet 
mundum, sed ut salvetur mundus per ipsum. 

Qui credit in eum, non iudicatur; qui autem non 
credit, iam iudicatus est, quia non credidit in 
nomen Unigeniti Filii Dei. 

Hoc est autem iudicium: Lux venit in mundum, et 
dilexerunt homines magis tenebras quam lucem; 
erant enim eorum mala opera. 

Omnis enim, qui mala agit, odit lucem et non venit 
ad lucem, ut non arguantur opera eius; 

qui autem facit veritatem, venit ad lucem, ut 
manifestentur eius opera, quia in Deo sunt facta. 

Post haec venit Iesus et discipuli eius in Iudaeam 
terram, et illic demorabatur cum eis et 
baptizabat. 

Erat autem et Ioannes baptizans in Enon iuxta 
Salim, quia aquae multae erant illic, et 
adveniebant et baptizabantur; 

nondum enim missus fuerat in carcerem Ioannes. 

Facta est ergo quaestio ex discipulis Ioannis cum 
Iudaeo de purificatione. 

Et venerunt ad Ioannem et dixerunt ei: " Rabbi, 
qui erat tecum trans Iordanem, cui tu testimonium 
perhibuisti, ecce hic baptizat, et omnes veniunt 
ad eum! ". 

Respondit Ioannes et dixit: " Non potest homo 
accipere quidquam, nisi fuerit ei datum de caelo. 

Ipsi vos mihi testimonium perhibetis, quod 
dixerim: Non sum ego Christus, sed: Missus sum 
ante illum. 

Qui habet sponsam, sponsus est; amicus autem 
sponsi, qui stat et audit eum, gaudio gaudet 
propter vocem sponsi. Hoc ergo gaudium meum 
impletum est. 

Illum oportet crescere, me autem minui ". 

Qui de sursum venit, supra omnes est; qui est de 
terra, de terra est et de terra loquitur. Qui de 
caelo venit, supra omnes est; 

et quod vidit et audivit, hoc testatur, et 
testimonium eius nemo accipit. 

Qui accipit eius testimonium, signavit quia Deus 
verax est. 

Quem enim misit Deus, verba Dei loquitur; non enim 
ad mensuram dat Spiritum. 

Pater diligit Filium et omnia dedit in manu eius. 

Qui credit in Filium, habet vitam aeternam; qui 
autem incredulus est Filio, non videbit vitam, sed 
ira Dei manet super eum. 

Ut ergo cognovit Iesus quia audierunt pharisaei 
quia Iesus plures discipulos facit et baptizat 
quam Ioannes 

— quamquam Iesus ipse non baptizaret sed 
discipuli eius — 

reliquit Iudaeam et abiit iterum in Galilaeam. 

Oportebat autem eum transire per Samariam. 

Venit ergo in civitatem Samariae, quae dicitur 
Sichar, iuxta praedium, quod dedit Iacob Ioseph 
filio suo; 

erat autem ibi fons Iacob. Iesus ergo fatigatus ex 
itinere sedebat sic super fontem; hora erat quasi 
sexta. 

Venit mulier de Samaria haurire aquam. Dicit ei 
Iesus: " Da mihi bibere "; 

discipuli enim eius abierant in civitatem, ut 
cibos emerent. 

Dicit ergo ei mulier illa Samaritana: " Quomodo 
tu, Iudaeus cum sis, bibere a me poscis, quae sum 
mulier Samaritana? ". Non enim coutuntur Iudaei 
Samaritanis. 

Respondit Iesus et dixit ei: " Si scires donum 
Dei, et quis est, qui dicit tibi: "Da mihi 
bibere", tu forsitan petisses ab eo, et dedisset 
tibi aquam vivam ". 

Dicit ei mulier: " Domine, neque in quo haurias 
habes, et puteus altus est; unde ergo habes aquam 
vivam? 

Numquid tu maior es patre nostro Iacob, qui dedit 
nobis puteum, et ipse ex eo bibit et filii eius et 
pecora eius? ". 

Respondit Iesus et dixit ei: " Omnis, qui bibit ex 
aqua hac, sitiet iterum; 

qui autem biberit ex aqua, quam ego dabo ei, non 
sitiet in aeternum; sed aqua, quam dabo ei, fiet 
in eo fons aquae salientis in vitam aeternam ". 

Dicit ad eum mulier: " Domine, da mihi hanc aquam, 
ut non sitiam neque veniam huc haurire ". 

Dicit ei: " Vade, voca virum tuum et veni huc ". 

Respondit mulier et dixit ei: " Non habeo virum ". 
Dicit ei Iesus: " Bene dixisti: "Non habeo virum"; 

quinque enim viros habuisti, et nunc, quem habes, 
non est tuus vir. Hoc vere dixisti ". 

Dicit ei mulier: " Domine, video quia propheta es 
tu. 

Patres nostri in monte hoc adoraverunt, et vos 
dicitis quia in Hierosolymis est locus, ubi 
adorare oportet ". 

Dicit ei Iesus: " Crede mihi, mulier, quia venit 
hora, quando neque in monte hoc neque in 
Hierosolymis adorabitis Patrem. 

Vos adoratis, quod nescitis; nos adoramus, quod 
scimus, quia salus ex Iudaeis est. 

Sed venit hora, et nunc est, quando veri 
adoratores adorabunt Patrem in Spiritu et 
veritate; nam et Pater tales quaerit, qui adorent 
eum. 

Spiritus est Deus, et eos, qui adorant eum, in 
Spiritu et veritate oportet adorare ". 

Dicit ei mulier: " Scio quia Messias venit — qui 
dicitur Christus C; cum venerit ille, nobis 
annuntiabit omnia ". 

Dicit ei Iesus: " Ego sum, qui loquor tecum ". 

Et continuo venerunt discipuli eius et mirabantur 
quia cum muliere loquebatur; nemo tamen dixit: " 
Quid quaeris aut quid loqueris cum ea? ". 

Reliquit ergo hydriam suam mulier et abiit in 
civitatem et dicit illis hominibus: 

" Venite, videte hominem, qui dixit mihi omnia, 
quaecumque feci; numquid ipse est Christus? ". 

Exierunt de civitate et veniebant ad eum. 

Interea rogabant eum discipuli dicentes: " Rabbi, 
manduca ". 

Ille autem dixit eis: " Ego cibum habeo manducare, 
quem vos nescitis ". 

Dicebant ergo discipuli ad invicem: " Numquid 
aliquis attulit ei manducare? ". 

Dicit eis Iesus: " Meus cibus est, ut faciam 
voluntatem eius, qui misit me, et ut perficiam 
opus eius. 

Nonne vos dicitis: "Adhuc quattuor menses sunt, et 
messis venit"? Ecce dico vobis: Levate oculos 
vestros et videte regiones, quia albae sunt ad 
messem! Iam 

qui metit, mercedem accipit et congregat fructum 
in vitam aeternam, ut et qui seminat, simul 
gaudeat et qui metit. 

In hoc enim est verbum verum: Alius est qui 
seminat, et alius est qui metit. 

Ego misi vos metere, quod vos non laborastis; alii 
laboraverunt, et vos in laborem eorum introistis 
". 

Ex civitate autem illa multi crediderunt in eum 
Samaritanorum propter verbum mulieris testimonium 
perhibentis: " Dixit mihi omnia, quaecumque feci! 
". 

Cum venissent ergo ad illum Samaritani, rogaverunt 
eum, ut apud ipsos maneret; et mansit ibi duos 
dies. 

Et multo plures crediderunt propter sermonem eius; 

et mulieri dicebant: " Iam non propter tuam 
loquelam credimus; ipsi enim audivimus et scimus 
quia hic est vere Salvator mundi! ". 

Post duos autem dies exiit inde in Galilaeam; 

ipse enim Iesus testimonium perhibuit, quia 
propheta in sua patria honorem non habet. 

Cum ergo venisset in Galilaeam, exceperunt eum 
Galilaei, cum omnia vidissent, quae fecerat 
Hierosolymis in die festo; et ipsi enim venerant 
in diem festum. 

Venit ergo iterum in Cana Galilaeae, ubi fecit 
aquam vinum. Et erat quidam regius, cuius filius 
infirmabatur Capharnaum; 

hic, cum audisset quia Iesus advenerit a Iudaea in 
Galilaeam, abiit ad eum et rogabat, ut descenderet 
et sanaret filium eius; incipiebat enim mori. 

Dixit ergo Iesus ad eum: " Nisi signa et prodigia 
videritis, non credetis ". 

Dicit ad eum regius: " Domine, descende priusquam 
moriatur puer meus ". 

Dicit ei Iesus: " Vade. Filius tuus vivit ". 
Credidit homo sermoni, quem dixit ei Iesus, et 
ibat. 

Iam autem eo descendente, servi eius occurrerunt 
ei dicentes quia puer eius vivit. 

Interrogabat ergo horam ab eis, in qua melius 
habuerit. Dixerunt ergo ei: " Heri hora septima 
reliquit eum febris ". 

Cognovit ergo pater quia illa hora erat, in qua 
dixit ei Iesus: " Filius tuus vivit ", et credidit 
ipse et domus eius tota. 

Hoc iterum secundum signum fecit Iesus, cum 
venisset a Iudaea in Galilaeam. 

Post haec erat dies festus Iu daeorum, et ascendit 
Iesus Hie rosolymam. 

Est autem Hierosolymis, super Probatica, piscina, 
quae cognominatur Hebraice Bethsatha, quinque 
porticus habens. 

In his iacebat multitudo languentium, caecorum, 
claudorum, aridorum. 

Erat autem quidam homo ibi triginta et octo annos 
habens in infirmitate sua. 

Hunc cum vidisset Iesus iacentem, et cognovisset 
quia multum iam tempus habet, dicit ei: " Vis 
sanus fieri? ". 

Respondit ei languidus: " Domine, hominem non 
habeo, ut, cum turbata fuerit aqua, mittat me in 
piscinam; dum autem venio ego, alius ante me 
descendit ". 

Dicit ei Iesus: " Surge, tolle grabatum tuum et 
ambula ". 

Et statim sanus factus est homo et sustulit 
grabatum suum et ambulabat. Erat autem sabbatum in 
illo die. 

Dicebant ergo Iudaei illi, qui sanatus fuerat: " 
Sabbatum est, et non licet tibi tollere grabatum 
tuum ". 

Ille autem respondit eis: " Qui me fecit sanum, 
ille mihi dixit: "Tolle grabatum tuum et ambula" 
". 

Interrogaverunt eum: " Quis est ille homo, qui 
dixit tibi: "Tolle et ambula"? ". 

Is autem, qui sanus fuerat effectus, nesciebat 
quis esset; Iesus enim declinavit a turba 
constituta in loco. 

Postea invenit eum Iesus in templo et dixit illi: 
" Ecce sanus factus es; iam noli peccare, ne 
deterius tibi aliquid contingat ". 

Abiit ille homo et nuntiavit Iudaeis quia Iesus 
esset, qui fecit eum sanum. 

Et propterea persequebantur Iudaei Iesum, quia 
haec faciebat in sabbato. 

Iesus autem respondit eis: " Pater meus usque modo 
operatur, et ego operor ". 

Propterea ergo magis quaerebant eum Iudaei 
interficere, quia non solum solvebat sabbatum, sed 
et Patrem suum dicebat Deum, aequalem se faciens 
Deo. 

Respondit itaque Iesus et dixit eis: " Amen, amen 
dico vobis: Non potest Filius a se facere 
quidquam, nisi quod viderit Patrem facientem; 
quaecumque enim ille faciat, haec et Filius 
similiter facit. 

Pater enim diligit Filium et omnia demonstrat ei, 
quae ipse facit, et maiora his demonstrabit ei 
opera, ut vos miremini. 

Sicut enim Pater suscitat mortuos et vivificat, 
sic et Filius, quos vult, vivificat. 

Neque enim Pater iudicat quemquam, sed iudicium 
omne dedit Filio, 

ut omnes honorificent Filium, sicut honorificant 
Patrem. Qui non honorificat Filium, non 
honorificat Patrem, qui misit illum. 

Amen, amen dico vobis: Qui verbum meum audit et 
credit ei, qui misit me, habet vitam aeternam et 
in iudicium non venit, sed transiit a morte in 
vitam. 

Amen, amen dico vobis: Venit hora, et nunc est, 
quando mortui audient vocem Filii Dei et, qui 
audierint, vivent. 

Sicut enim Pater habet vitam in semetipso, sic 
dedit et Filio vitam habere in semetipso; 

et potestatem dedit ei iudicium facere, quia 
Filius hominis est. 

Nolite mirari hoc, quia venit hora, in qua omnes, 
qui in monumentis sunt, audient vocem eius; 

et procedent, qui bona fecerunt, in resurrectionem 
vitae, qui vero mala egerunt, in resurrectionem 
iudicii. 

Non possum ego a meipso facere quidquam; sicut 
audio, iudico, et iudicium meum iustum est, quia 
non quaero voluntatem meam, sed voluntatem eius, 
qui misit me. 

Si ego testimonium perhibeo de meipso, testimonium 
meum non est verum; 

alius est, qui testimonium perhibet de me, et scio 
quia verum est testimonium, quod perhibet de me. 

Vos misistis ad Ioannem, et testimonium perhibuit 
veritati; 

ego autem non ab homine testimonium accipio, sed 
haec dico, ut vos salvi sitis. 

Ille erat lucerna ardens et lucens; vos autem 
voluistis exsultare ad horam in luce eius. 

Ego autem habeo testimonium maius Ioanne; opera 
enim, quae dedit mihi Pater, ut perficiam ea, ipsa 
opera, quae ego facio, testimonium perhibent de 
me, quia Pater me misit; 

et, qui misit me, Pater, ipse testimonium 
perhibuit de me. Neque vocem eius umquam audistis 
neque speciem eius vidistis; 

et verbum eius non habetis in vobis manens, quia, 
quem misit ille, huic vos non creditis. 

Scrutamini Scripturas, quia vos putatis in ipsis 
vitam aeternam habere; et illae sunt, quae 
testimonium perhibent de me. 

Et non vultis venire ad me, ut vitam habeatis. 

Gloriam ab hominibus non accipio, 

sed cognovi vos, quia dilectionem Dei non habetis 
in vobis. 

Ego veni in nomine Patris mei, et non accipitis 
me; si alius venerit in nomine suo, illum 
accipietis. 

Quomodo potestis vos credere, qui gloriam ab 
invicem accipitis, et gloriam, quae a solo est 
Deo, non quaeritis? 

Nolite putare quia ego accusaturus sim vos apud 
Patrem; est qui accuset vos: Moyses, in quo vos 
speratis. 

Si enim crederetis Moysi, crederetis forsitan et 
mihi; de me enim ille scripsit. 

Si autem illius litteris non creditis, quomodo 
meis verbis credetis? ". 

Post haec abiit Iesus trans mare Galilaeae, quod 
est Tiberiadis. 

Et sequebatur eum multitudo magna, quia videbant 
signa, quae faciebat super his, qui infirmabantur. 

Subiit autem in montem Iesus et ibi sedebat cum 
discipulis suis. 

Erat autem proximum Pascha, dies festus Iudaeorum. 

Cum sublevasset ergo oculos Iesus et vidisset quia 
multitudo magna venit ad eum, dicit ad Philippum: 
" Unde ememus panes, ut manducent hi? ". 

Hoc autem dicebat tentans eum; ipse enim sciebat 
quid esset facturus. 

Respondit ei Philippus: " Ducentorum denariorum 
panes non sufficiunt eis, ut unusquisque modicum 
quid accipiat! ". 

Dicit ei unus ex discipulis eius, Andreas frater 
Simonis Petri: 

" Est puer hic, qui habet quinque panes hordeaceos 
et duos pisces; sed haec quid sunt propter tantos? 
". 

Dixit Iesus: " Facite homines discumbere ". Erat 
autem fenum multum in loco. Discubuerunt ergo viri 
numero quasi quinque milia. 

Accepit ergo panes Iesus et, cum gratias egisset, 
distribuit discumbentibus; similiter et ex 
piscibus, quantum volebant. 

Ut autem impleti sunt, dicit discipulis suis: " 
Colligite, quae superaverunt, fragmenta, ne quid 
pereat ". 

Collegerunt ergo et impleverunt duodecim cophinos 
fragmentorum ex quinque panibus hordeaceis, quae 
superfuerunt his, qui manducaverunt. 

Illi ergo homines, cum vidissent quod fecerat 
signum, dicebant: " Hic est vere propheta, qui 
venit in mundum! ". 

Iesus ergo, cum cognovisset quia venturi essent, 
ut raperent eum et facerent eum regem, secessit 
iterum in montem ipse solus. 

Ut autem sero factum est, descenderunt discipuli 
eius ad mare 

et, cum ascendissent navem, veniebant trans mare 
in Capharnaum. Et tenebrae iam factae erant, et 
nondum venerat ad eos Iesus. 

Mare autem, vento magno flante, exsurgebat. 

Cum remigassent ergo quasi stadia viginti quinque 
aut triginta, vident Iesum ambulantem super mare 
et proximum navi fieri, et timuerunt. 

Ille autem dicit eis: " Ego sum, nolite timere! ". 

Volebant ergo accipere eum in navem, et statim 
fuit navis ad terram, in quam ibant. 

Altera die turba, quae stabat trans mare, vidit 
quia navicula alia non erat ibi, nisi una, et quia 
non introisset cum discipulis suis Iesus in navem, 
sed soli discipuli eius abiissent; 

aliae supervenerunt naves a Tiberiade iuxta locum, 
ubi manducaverant panem, gratias agente Domino. 

Cum ergo vidisset turba quia Iesus non esset ibi 
neque discipuli eius, ascenderunt ipsi naviculas 
et venerunt Capharnaum quaerentes Iesum. 

Et cum invenissent eum trans mare, dixerunt ei: " 
Rabbi, quando huc venisti? ". 

Respondit eis Iesus et dixit: " Amen, amen dico 
vobis: Quaeritis me, non quia vidistis signa, sed 
quia manducastis ex panibus et saturati estis. 

Operamini non cibum, qui perit, sed cibum, qui 
permanet in vitam aeternam, quem Filius hominis 
vobis dabit; hunc enim Pater signavit Deus! ". 

Dixerunt ergo ad eum: " Quid faciemus, ut operemur 
opera Dei? ". 

Respondit Iesus et dixit eis: " Hoc est opus Dei, 
ut credatis in eum, quem misit ille ". 

Dixerunt ergo ei: " Quod ergo tu facis signum, ut 
videamus et credamus tibi? Quid operaris? 

Patres nostri manna manducaverunt in deserto, 
sicut scriptum est: "Panem de caelo dedit eis 
manducare" ". 

Dixit ergo eis Iesus: " Amen, amen dico vobis: Non 
Moyses dedit vobis panem de caelo, sed Pater meus 
dat vobis panem de caelo verum; 

panis enim Dei est, qui descendit de caelo et dat 
vitam mundo ". 

Dixerunt ergo ad eum: " Domine, semper da nobis 
panem hunc ". 

Dixit eis Iesus: " Ego sum panis vitae. Qui venit 
ad me, non esuriet; et, qui credit in me, non 
sitiet umquam. 

Sed dixi vobis, quia et vidistis me et non 
creditis. 

Omne, quod dat mihi Pater, ad me veniet; et eum, 
qui venit ad me, non eiciam foras, 

quia descendi de caelo, non ut faciam voluntatem 
meam sed voluntatem eius, qui misit me. 

Haec est autem voluntas eius, qui misit me, ut 
omne, quod dedit mihi, non perdam ex eo, sed 
resuscitem illud in novissimo die. 

Haec est enim voluntas Patris mei, ut omnis, qui 
videt Filium et credit in eum, habeat vitam 
aeternam; et resuscitabo ego eum in novissimo die 
". 

Murmurabant ergo Iudaei de illo, quia dixisset: " 
Ego sum panis, qui de caelo descendi ", 

et dicebant: " Nonne hic est Iesus filius Ioseph, 
cuius nos novimus patrem et matrem? Quomodo dicit 
nunc: "De caelo descendi"? ". 

Respondit Iesus et dixit eis: " Nolite murmurare 
in invicem. 

Nemo potest venire ad me, nisi Pater, qui misit 
me, traxerit eum; et ego resuscitabo eum in 
novissimo die. 

Est scriptum in Prophetis: "Et erunt omnes 
docibiles Dei ". Omnis, qui audivit a Patre et 
didicit, venit ad me. 

Non quia Patrem vidit quisquam, nisi is qui est a 
Deo, hic vidit Patrem. 

Amen, amen dico vobis: Qui credit, habet vitam 
aeternam. 

Ego sum panis vitae. 

Patres vestri manducaverunt in deserto manna et 
mortui sunt. 

Hic est panis de caelo descendens, ut, si quis ex 
ipso manducaverit, non moriatur. 

Ego sum panis vivus, qui de caelo descendi. Si 
quis manducaverit ex hoc pane, vivet in aeternum; 
panis autem, quem ego dabo, caro mea est pro mundi 
vita ". 

Litigabant ergo Iudaei ad invicem dicentes: " 
Quomodo potest hic nobis carnem suam dare ad 
manducandum? ". 

Dixit ergo eis Iesus: " Amen, amen dico vobis: 
Nisi manducaveritis carnem Filii hominis et 
biberitis eius sanguinem, non habetis vitam in 
vobismetipsis. 

Qui manducat meam carnem et bibit meum sanguinem, 
habet vitam aeternam; et ego resuscitabo eum in 
novissimo die. 

Caro enim mea verus est cibus, et sanguis meus 
verus est potus. 

Qui manducat meam carnem et bibit meum sanguinem, 
in me manet, et ego in illo. 

Sicut misit me vivens Pater, et ego vivo propter 
Patrem; et, qui manducat me, et ipse vivet propter 
me. 

Hic est panis, qui de caelo descendit, non sicut 
manducaverunt patres et mortui sunt; qui manducat 
hunc panem, vivet in aeternum ". 

Haec dixit in synagoga docens in Capharnaum. 

Multi ergo audientes ex discipulis eius dixerunt: 
" Durus est hic sermo! Quis potest eum audire? ". 

Sciens autem Iesus apud semetipsum quia 
murmurarent de hoc discipuli eius, dixit eis: " 
Hoc vos scandalizat? 

Si ergo videritis Filium hominis ascendentem, ubi 
erat prius? 

Spiritus est, qui vivificat, caro non prodest 
quidquam; verba, quae ego locutus sum vobis, 
Spiritus sunt et vita sunt. 

Sed sunt quidam ex vobis, qui non credunt ". 
Sciebat enim ab initio Iesus, qui essent non 
credentes, et quis traditurus esset eum. 

Et dicebat: " Propterea dixi vobis: Nemo potest 
venire ad me, nisi fuerit ei datum a Patre ". 

Ex hoc multi discipulorum eius abierunt retro et 
iam non cum illo ambulabant. 

Dixit ergo Iesus ad Duodecim: " Numquid et vos 
vultis abire? ". 

Respondit ei Simon Petrus: " Domine, ad quem 
ibimus? Verba vitae aeternae habes; 

et nos credidimus et cognovimus quia tu es Sanctus 
Dei ". 

Respondit eis Iesus: " Nonne ego vos Duodecim 
elegi? Et ex vobis unus Diabolus est ". 

Dicebat autem Iudam Simonis Iscariotis; hic enim 
erat traditurus eum, cum esset unus ex Duodecim. 

Et post haec ambulabat Iesus in Galilaeam; non 
enim volebat in Iudaeam ambulare, quia quaerebant 
eum Iudaei interficere. 

Erat autem in proximo dies festus Iudaeorum, 
Scenopegia. 

Dixerunt ergo ad eum fratres eius: " Transi hinc 
et vade in Iudaeam, ut et discipuli tui videant 
opera tua, quae facis. 

Nemo quippe in occulto quid facit et quaerit ipse 
in palam esse. Si haec facis, manifesta teipsum 
mundo ". 

Neque enim fratres eius credebant in eum. 

Dicit ergo eis Iesus: " Tempus meum nondum adest, 
tempus autem vestrum semer est paratum. 

Non potest mundus odisse vos; me autem odit, quia 
ego testimonium perhibeo de illo, quia opera eius 
mala sunt. 

Vos ascendite ad diem festum; ego non ascendo ad 
diem festum istum, quia meum tempus nondum 
impletum est ". 

Haec autem cum dixisset, ipse mansit in Galilaea. 

Ut autem ascenderunt fratres eius ad diem festum, 
tunc et ipse ascendit, non manifeste sed quasi in 
occulto. 

Iudaei ergo quaerebant eum in die festo et 
dicebant: " Ubi est ille? ". 

Et murmur multus de eo erat in turba. Alii quidem 
dicebant: " Bonus est! "; alii autem dicebant: " 
Non, sed seducit turbam! ". 

Nemo tamen palam loquebatur de illo propter metum 
Iudaeorum. 

Iam autem die festo mediante, ascendit Iesus in 
templum et docebat. 

Mirabantur ergo Iudaei dicentes: " Quomodo hic 
litteras scit, cum non didicerit? ". 

Respondit ergo eis Iesus et dixit: " Mea doctrina 
non est mea sed eius, qui misit me. 

Si quis voluerit voluntatem eius facere, cognoscet 
de doctrina utrum ex Deo sit, an ego a meipso 
loquar. 

Qui a semetipso loquitur, gloriam propriam 
quaerit; qui autem quaerit gloriam eius, qui misit 
illum, hic verax est, et iniustitia in illo non 
est. 

Nonne Moyses dedit vobis legem? Et nemo ex vobis 
facit legem. Quid me quaeritis interficere? ". 

Respondit turba: " Daemonium habes! Quis te 
quaerit interficere? ". 

Respondit Iesus et dixit eis: " Unum opus feci, et 
omnes miramini. 

Propterea Moyses dedit vobis circumcisionem — 
non quia ex Moyse est sed ex patribus — et in 
sabbato circumciditis hominem. 

Si circumcisionem accipit homo in sabbato, ut non 
solvatur lex Moysis, mihi indignamini, quia totum 
hominem sanum feci in sabbato? 

Nolite iudicare secundum faciem, sed iustum 
iudicium iudicate ". 

Dicebant ergo quidam ex Hierosolymitis: " Nonne 
hic est, quem quaerunt interficere? 

Et ecce palam loquitur, et nihil ei dicunt. 
Numquid vere cognoverunt principes quia hic est 
Christus? 

Sed hunc scimus unde sit, Christus autem cum 
venerit, nemo scit unde sit ". 

Clamavit ergo docens in templo Iesus et dicens: " 
Et me scitis et unde sim scitis. Et a meipso non 
veni, sed est verus, qui misit me, quem vos non 
scitis. 

Ego scio eum, quia ab ipso sum, et ipse me misit 
". 

Quaerebant ergo eum apprehendere, et nemo misit in 
illum manus, quia nondum venerat hora eius. 

De turba autem multi crediderunt in eum et 
dicebant: " Christus cum venerit, numquid plura 
signa faciet quam quae hic fecit? ". 

Audierunt pharisaei turbam murmurantem de illo 
haec et miserunt pontifices et pharisaei 
ministros, ut apprehenderent eum. 

Dixit ergo Iesus: " Adhuc modicum tempus vobiscum 
sum et vado ad eum, qui misit me. 

Quaeretis me et non invenietis; et ubi sum ego, 
vos non potestis venire ". 

Dixerunt ergo Iudaei ad seipsos: " Quo hic iturus 
est, quia nos non inveniemus eum? Numquid in 
dispersionem Graecorum iturus est et docturus 
Graecos? 

Quis est hic sermo, quem dixit: "Quaeretis me et 
non invenietis" et: "Ubi sum ego, vos non potestis 
venire"? ". 

In novissimo autem die magno festivitatis stabat 
Iesus et clamavit dicens: " Si quis sitit, veniat 
ad me et bibat, 

qui credit in me. Sicut dixit Scriptura, flumina 
de ventre eius fluent aquae vivae ". 

Hoc autem dixit de Spiritu, quem accepturi erant 
qui crediderant in eum. Nondum enim erat Spiritus, 
quia Iesus nondum fuerat glorificatus. 

Ex illa ergo turba, cum audissent hos sermones, 
dicebant: " Hic est vere propheta! "; 

alii dicebant: " Hic est Christus! "; quidam autem 
dicebant: " Numquid a Galilaea Christus venit? 

Nonne Scriptura dixit: "Ex semine David et de 
Bethlehem castello, ubi erat David, venit 
Christus"? ". 

Dissensio itaque facta est in turba propter eum. 

Quidam autem ex ipsis volebant apprehendere eum, 
sed nemo misit super illum manus. 

Venerunt ergo ministri ad pontifices et 
pharisaeos; et dixerunt eis illi: " Quare non 
adduxistis eum? ". 

Responderunt ministri: " Numquam sic locutus est 
homo ". 

Responderunt ergo eis pharisaei: " Numquid et vos 
seducti estis? 

Numquid aliquis ex principibus credidit in eum aut 
ex pharisaeis? 

Sed turba haec, quae non novit legem, maledicti 
sunt! ". 

Dicit Nicodemus ad eos, ille qui venit ad eum 
antea, qui unus erat ex ipsis: 

" Numquid lex nostra iudicat hominem, nisi 
audierit ab ipso prius et cognoverit quid faciat? 
". 

Responderunt et dixerunt ei: " Numquid et tu ex 
Galilaea es? Scrutare et vide quia propheta a 
Galilaea non surgit! ". 

Et reversi sunt unusquisque in domum suam. 

Iesus autem perrexit in montem Oliveti. 

Diluculo autem iterum venit in templum, et omnis 
populus veniebat ad eum, et sedens docebat eos. 

Adducunt autem scribae et pharisaei mulierem in 
adulterio deprehensam et statuerunt eam in medio 

et dicunt ei: " Magister, haec mulier manifesto 
deprehensa est in adulterio. 

In lege autem Moyses mandavit nobis huiusmodi 
lapidare; tu ergo quid dicis? ". 

Hoc autem dicebant tentantes eum, ut possent 
accusare eum. Iesus autem inclinans se deorsum 
digito scribebat in terra. 

Cum autem perseverarent interrogantes eum, erexit 
se et dixit eis: " Qui sine peccato est vestrum, 
primus in illam lapidem mittat "; 

et iterum se inclinans scribebat in terra. 

Audientes autem unus post unum exibant, 
incipientes a senioribus, et remansit solus, et 
mulier in medio stans. 

Erigens autem se Iesus dixit ei: " Mulier, ubi 
sunt? Nemo te condemnavit? ". 

Quae dixit: " Nemo, Domine ". Dixit autem Iesus: " 
Nec ego te condemno; vade et amplius iam noli 
peccare ". 

Iterum ergo locutus est eis Iesus dicens: " Ego 
sum lux mundi; qui sequitur me, non ambulabit in 
tenebris, sed habebit lucem vitae ". 

Dixerunt ergo ei pharisaei: " Tu de teipso 
testimonium perhibes; testimonium tuum non est 
verum ". 

Respondit Iesus et dixit eis: " Et si ego 
testimonium perhibeo de meipso, verum est 
testimonium meum, quia scio unde veni et quo vado; 
vos autem nescitis unde venio aut quo vado. 

Vos secundum carnem iudicatis, ego non iudico 
quemquam. 

Et si iudico ego, iudicium meum verum est, quia 
solus non sum, sed ego et, qui me misit, Pater. 

Sed et in lege vestra scriptum est, quia duorum 
hominum testimonium verum est. 

Ego sum, qui testimonium perhibeo de meipso, et 
testimonium perhibet de me, qui misit me, Pater ". 

Dicebant ergo ei: " Ubi est Pater tuus? ". 
Respondit Iesus: " Neque me scitis neque Patrem 
meum; si me sciretis, forsitan et Patrem meum 
sciretis ". 

Haec verba locutus est in gazophylacio docens in 
templo; et nemo apprehendit eum, quia necdum 
venerat hora eius. 

Dixit ergo iterum eis: " Ego vado, et quaeretis me 
et in peccato vestro moriemini! Quo ego vado, vos 
non potestis venire ". 

Dicebant ergo Iudaei: " Numquid interficiet 
semetipsum, quia dicit: "Quo ego vado, vos non 
potestis venire"? ". 

Et dicebat eis: " Vos de deorsum estis, ego de 
supernis sum; vos de mundo hoc estis, ego non sum 
de hoc mundo. 

Dixi ergo vobis quia moriemini in peccatis 
vestris; si enim non credideritis quia ego sum, 
moriemini in peccatis vestris ". 

Dicebant ergo ei: " Tu quis es? ". Dixit eis 
Iesus: " In principio: id quod et loquor vobis! 

Multa habeo de vobis loqui et iudicare; sed, qui 
misit me, verax est, et ego, quae audivi ab eo, 
haec loquor ad mundum ". 

Non cognoverunt quia Patrem eis dicebat. 

Dixit ergo eis Iesus: " Cum exaltaveritis Filium 
hominis, tunc cognoscetis quia ego sum et a meipso 
facio nihil, sed, sicut docuit me Pater, haec 
loquor. 

Et qui me misit, mecum est; non reliquit me solum, 
quia ego, quae placita sunt ei, facio semper ". 

Haec illo loquente, multi crediderunt in eum. 

Dicebat ergo Iesus ad eos, qui crediderunt ei, 
Iudaeos: " Si vos manseritis in sermone meo, vere 
discipuli mei estis 

et cognoscetis veritatem, et veritas liberabit vos 
". 

Responderunt ei: " Semen Abrahae sumus et nemini 
servivimus umquam! Quomodo tu dicis: "Liberi 
fietis"? ". 

Respondit eis Iesus: " Amen, amen dico vobis: 
Omnis, qui facit peccatum, servus est peccati. 

Servus autem non manet in domo in aeternum; filius 
manet in aeternum. 

Si ergo Filius vos liberaverit, vere liberi 
eritis. 

Scio quia semen Abrahae estis; sed quaeritis me 
interficere, quia sermo meus non capit in vobis. 

Ego, quae vidi apud Patrem, loquor; et vos ergo, 
quae audivistis a patre, facitis ". 

Responderunt et dixerunt ei: " Pater noster 
Abraham est ". Dicit eis Iesus: " Si filii Abrahae 
essetis, opera Abrahae faceretis. 

Nunc autem quaeritis me interficere, hominem, qui 
veritatem vobis locutus sum, quam audivi a Deo; 
hoc Abraham non fecit. 

Vos facitis opera patris vestri ". Dixerunt itaque 
ei: " Nos ex fornicatione non sumus nati; unum 
patrem habemus Deum! ". 

Dixit eis Iesus: " Si Deus pater vester esset, 
diligeretis me; ego enim ex Deo processi et veni; 
neque enim a meipso veni, sed ille me misit. 

Quare loquelam meam non cognoscitis? Quia non 
potestis audire sermonem meum. 

Vos ex patre Diabolo estis et desideria patris 
vestri vultis facere. Ille homicida erat ab initio 
et in veritate non stabat, quia non est veritas in 
eo. Cum loquitur mendacium, ex propriis loquitur, 
quia mendax est et pater eius. 

Ego autem quia veritatem dico, non creditis mihi. 

Quis ex vobis arguit me de peccato? Si veritatem 
dico, quare vos non creditis mihi? 

Qui est ex Deo, verba Dei audit; propterea vos non 
auditis, quia ex Deo non estis ". 

Responderunt Iudaei et dixerunt ei: " Nonne bene 
dicimus nos, quia Samaritanus es tu et daemonium 
habes? ". 

Respondit Iesus: " Ego daemonium non habeo, sed 
honorifico Patrem meum, et vos inhonoratis me. 

Ego autem non quaero gloriam meam; est qui quaerit 
et iudicat. 

Amen, amen dico vobis: Si quis sermonem meum 
servaverit, mortem non videbit in aeternum ". 

Dixerunt ergo ei Iudaei: " Nunc cognovimus quia 
daemonium habes. Abraham mortuus est et prophetae, 
et tu dicis: "Si quis sermonem meum servaverit, 
non gustabit mortem in aeternum". 

Numquid tu maior es patre nostro Abraham, qui 
mortuus est? Et prophetae mortui sunt! Quem 
teipsum facis? ". 

Respondit Iesus: " Si ego glorifico meipsum, 
gloria mea nihil est; est Pater meus, qui 
glorificat me, quem vos dicitis: "Deus noster 
est!", 

et non cognovistis eum. Ego autem novi eum. Et si 
dixero: Non scio eum, ero similis vobis, mendax; 
sed scio eum et sermonem eius servo. 

Abraham pater vester exsultavit, ut videret diem 
meum; et vidit et gavisus est ". 

Dixerunt ergo Iudaei ad eum: " Quinquaginta annos 
nondum habes et Abraham vidisti? ". 

Dixit eis Iesus: " Amen, amen dico vobis: Antequam 
Abraham fieret, ego sum ". 

Tulerunt ergo lapides, ut iacerent in eum; Iesus 
autem abscondit se et exivit de templo. 

Et praeteriens vidit hominem caecum a nativitate. 

Et interro gaverunt eum discipuli sui dicentes: " 
Rabbi, quis peccavit, hic aut parentes eius, ut 
caecus nasceretur? ". 

Respondit Iesus: " Neque hic peccavit neque 
parentes eius, sed ut manifestentur opera Dei in 
illo. 

Nos oportet operari opera eius, qui misit me, 
donec dies est; venit nox, quando nemo potest 
operari. 

Quamdiu in mundo sum, lux sum mundi ". 

Haec cum dixisset, exspuit in terram et fecit 
lutum ex sputo et linivit lutum super oculos eius 

et dixit ei: " Vade, lava in natatoria Siloae! " 
— quod interpretatur Missus C. Abiit ergo et 
lavit et venit videns. 

Itaque vicini et, qui videbant eum prius quia 
mendicus erat, dicebant: " Nonne hic est, qui 
sedebat et mendicabat? "; 

alii dicebant: " Hic est! "; alii dicebant: " 
Nequaquam, sed similis est eius! ". Ille dicebat: 
" Ego sum! ". 

Dicebant ergo ei: " Quomodo igitur aperti sunt 
oculi tibi? ". 

Respondit ille: " Homo, qui dicitur Iesus, lutum 
fecit et unxit oculos meos et dixit mihi: "Vade ad 
Siloam et lava! ". Abii ergo et lavi et vidi ". 

Et dixerunt ei: " Ubi est ille? ". Ait: " Nescio 
". 

Adducunt eum ad pharisaeos, qui caecus fuerat. 

Erat autem sabbatum, in qua die lutum fecit Iesus 
et aperuit oculos eius. 

Iterum ergo interrogabant et eum pharisaei quomodo 
vidisset. Ille autem dixit eis: " Lutum posuit 
super oculos meos, et lavi et video ". 

Dicebant ergo ex pharisaeis quidam: " Non est hic 
homo a Deo, quia sabbatum non custodit! "; alii 
autem dicebant: " Quomodo potest homo peccator 
haec signa facere? ". Et schisma erat in eis. 

Dicunt ergo caeco iterum: " Tu quid dicis de eo 
quia aperuit oculos tuos? ". Ille autem dixit: " 
Propheta est! ". 

Non crediderunt ergo Iudaei de illo quia caecus 
fuisset et vidisset, donec vocaverunt parentes 
eius, qui viderat. 

Et interrogaverunt eos dicentes: " Hic est filius 
vester, quem vos dicitis quia caecus natus est? 
Quomodo ergo nunc videt? ". 

Responderunt ergo parentes eius et dixerunt: " 
Scimus quia hic est filius noster et quia caecus 
natus est. 

Quomodo autem nunc videat nescimus, aut quis eius 
aperuit oculos nos nescimus; ipsum interrogate. 
Aetatem habet; ipse de se loquetur! ". 

Haec dixerunt parentes eius, quia timebant 
Iudaeos; iam enim conspiraverant Iudaei, ut, si 
quis eum confiteretur Christum, extra synagogam 
fieret. 

Propterea parentes eius dixerunt: " Aetatem habet; 
ipsum interrogate! ". 

Vocaverunt ergo rursum hominem, qui fuerat caecus, 
et dixerunt ei: " Da gloriam Deo! Nos scimus quia 
hic homo peccator est ". 

Respondit ergo ille: " Si peccator est nescio; 
unum scio quia, caecus cum essem, modo video ". 

Dixerunt ergo illi: " Quid fecit tibi? Quomodo 
aperuit oculos tuos? ". 

Respondit eis: " Dixi vobis iam, et non audistis; 
quid iterum vultis audire? Numquid et vos vultis 
discipuli eius fieri? ". 

Et maledixerunt ei et dixerunt: " Tu discipulus 
illius es, nos autem Moysis discipuli sumus. 

Nos scimus quia Moysi locutus est Deus; hunc autem 
nescimus unde sit ". 

Respondit homo et dixit eis: " In hoc enim 
mirabile est, quia vos nescitis unde sit, et 
aperuit meos oculos! 

Scimus quia peccatores Deus non audit; sed, si 
quis Dei cultor est et voluntatem eius facit, hunc 
exaudit. 

A saeculo non est auditum quia aperuit quis oculos 
caeci nati; 

nisi esset hic a Deo, non poterat facere quidquam 
". 

Responderunt et dixerunt ei: " In peccatis tu 
natus es totus et tu doces nos? ". Et eiecerunt 
eum foras. 

Audivit Iesus quia eiecerunt eum foras et, cum 
invenisset eum, dixit ei: " Tu credis in Filium 
hominis? ". 

Respondit ille et dixit: " Et quis est, Domine, ut 
credam in eum? ". 

Dixit ei Iesus: " Et vidisti eum; et, qui loquitur 
tecum, ipse est ". 

At ille ait: " Credo, Domine! "; et adoravit eum. 

Et dixit Iesus: " In iudicium ego in hunc mundum 
veni, ut, qui non vident, videant, et, qui vident, 
caeci fiant ". 

Audierunt haec ex pharisaeis, qui cum ipso erant, 
et dixerunt ei: " Numquid et nos caeci sumus? ". 

Dixit eis Iesus: " Si caeci essetis, non haberetis 
peccatum. Nunc vero dicitis: "Videmus!"; peccatum 
vestrum manet ". 

" Amen, amen dico vobis: Qui non intrat per ostium 
in ovile ovium, sed ascendit aliunde, ille fur est 
et latro; 

qui autem intrat per ostium, pastor est ovium. 

Huic ostiarius aperit, et oves vocem eius audiunt, 
et proprias oves vocat nominatim et educit eas. 

Cum proprias omnes emiserit, ante eas vadit, et 
oves illum sequuntur, quia sciunt vocem eius; 

alienum autem non sequentur, sed fugient ab eo, 
quia non noverunt vocem alienorum ". 

Hoc proverbium dixit eis Iesus; illi autem non 
cognoverunt quid esset, quod loquebatur eis. 

Dixit ergo iterum Iesus: " Amen, amen dico vobis: 
Ego sum ostium ovium. 

Omnes, quotquot venerunt ante me, fures sunt et 
latrones, sed non audierunt eos oves. 

Ego sum ostium; per me, si quis introierit, 
salvabitur et ingredietur et egredietur et pascua 
inveniet. 

Fur non venit, nisi ut furetur et mactet et 
perdat; ego veni, ut vitam habeant et abundantius 
habeant. 

Ego sum pastor bonus; bonus pastor animam suam 
ponit pro ovibus; 

mercennarius et, qui non est pastor, cuius non 
sunt oves propriae, videt lupum venientem et 
dimittit oves et fugit — et lupus rapit eas et 
dispergit — 

quia mercennarius est et non pertinet ad eum de 
ovibus. 

Ego sum pastor bonus et cognosco meas, et 
cognoscunt me meae, 

sicut cognoscit me Pater, et ego cognosco Patrem; 
et animam meam pono pro ovibus. 

Et alias oves habeo, quae non sunt ex hoc ovili, 
et illas oportet me adducere, et vocem meam 
audient et fient unus grex, unus pastor. 

Propterea me Pater diligit, quia ego pono animam 
meam, ut iterum sumam eam. 

Nemo tollit eam a me, sed ego pono eam a meipso. 
Potestatem habeo ponendi eam et potestatem habeo 
iterum sumendi eam. Hoc mandatum accepi a Patre 
meo ". 

Dissensio iterum facta est inter Iudaeos propter 
sermones hos. 

Dicebant autem multi ex ipsis: " Daemonium habet 
et insanit! Quid eum auditis? ". 

Alii dicebant: " Haec verba non sunt daemonium 
habentis! Numquid daemonium potest caecorum oculos 
aperire? ". 

Facta sunt tunc Encaenia in Hierosolymis. Hiems 
erat; 

et ambulabat Iesus in templo in porticu Salomonis. 

Circumdederunt ergo eum Iudaei et dicebant ei: " 
Quousque animam nostram tollis? Si tu es Christus, 
dic nobis palam! ". 

Respondit eis Iesus: " Dixi vobis, et non 
creditis; opera, quae ego facio in nomine Patris 
mei, haec testimonium perhibent de me. 

Sed vos non creditis, quia non estis ex ovibus 
meis. 

Oves meae vocem meam audiunt, et ego cognosco eas, 
et sequuntur me; 

et ego vitam aeternam do eis, et non peribunt in 
aeternum, et non rapiet eas quisquam de manu mea. 

Pater meus quod dedit mihi, maius omnibus est, et 
nemo potest rapere de manu Patris. 

Ego et Pater unum sumus ". 

Sustulerunt iterum lapides Iudaei, ut lapidarent 
eum. 

Respondit eis Iesus: " Multa opera bona ostendi 
vobis ex Patre; propter quod eorum opus me 
lapidatis? ". 

Responderunt ei Iudaei: " De bono opere non 
lapidamus te sed de blasphemia, et quia tu, homo 
cum sis, facis teipsum Deum ". 

Respondit eis Iesus: " Nonne scriptum est in lege 
vestra: "Ego dixi: Dii estis?". 

Si illos dixit deos, ad quos sermo Dei factus est, 
et non potest solvi Scriptura, 

quem Pater sanctificavit et misit in mundum, vos 
dicitis: "Blasphemas!", quia dixi: Filius Dei sum? 

Si non facio opera Patris mei, nolite credere 
mihi; 

si autem facio, et si mihi non vultis credere, 
operibus credite, ut cognoscatis et sciatis quia 
in me est Pater, et ego in Patre ". 

Quaerebant ergo iterum eum prehendere; et exivit 
de manibus eorum. 

Et abiit iterum trans Iordanem in eum locum, ubi 
erat Ioannes baptizans primum, et mansit illic. 

Et multi venerunt ad eum et dicebant: " Ioannes 
quidem signum fecit nullum; omnia autem, 
quaecumque dixit Ioannes de hoc, vera erant ". 

Et multi crediderunt in eum illic. 

Erat autem quidam lan guens Lazarus a Bethania, de 
castello Mariae et Marthae sororis eius. 

Maria autem erat, quae unxit Dominum unguento et 
extersit pedes eius capillis suis, cuius frater 
Lazarus infirmabatur. 

Miserunt ergo sorores ad eum dicentes: " Domine, 
ecce, quem amas, infirmatur ". 

Audiens autem Iesus dixit: " Infirmitas haec non 
est ad mortem sed pro gloria Dei, ut glorificetur 
Filius Dei per eam ". 

Diligebat autem Iesus Martham et sororem eius et 
Lazarum. 

Ut ergo audivit quia infirmabatur, tunc quidem 
mansit in loco, in quo erat, duobus diebus; 

deinde post hoc dicit discipulis: " Eamus in 
Iudaeam iterum ". 

Dicunt ei discipuli: " Rabbi, nunc quaerebant te 
Iudaei lapidare, et iterum vadis illuc? ". 

Respondit Iesus: " Nonne duodecim horae sunt diei? 
Si quis ambulaverit in die, non offendit, quia 
lucem huius mundi videt; 

si quis autem ambulaverit in nocte, offendit, quia 
lux non est in eo ". 

Haec ait et post hoc dicit eis: " Lazarus amicus 
noster dormit, sed vado, ut a somno exsuscitem eum 
". 

Dixerunt ergo ei discipuli: " Domine, si dormit, 
salvus erit ". 

Dixerat autem Iesus de morte eius, illi autem 
putaverunt quia de dormitione somni diceret. 

Tunc ergo dixit eis Iesus manifeste: " Lazarus 
mortuus est, 

et gaudeo propter vos, ut credatis, quoniam non 
eram ibi; sed eamus ad eum ". 

Dixit ergo Thomas, qui dicitur Didymus, ad 
condiscipulos: " Eamus et nos, ut moriamur cum eo! 
". 

Venit itaque Iesus et invenit eum quattuor dies 
iam in monumento habentem. 

Erat autem Bethania iuxta Hierosolymam quasi 
stadiis quindecim. 

Multi autem ex Iudaeis venerant ad Martham et 
Mariam, ut consolarentur eas de fratre. 

Martha ergo ut audivit quia Iesus venit, occurrit 
illi; Maria autem domi sedebat. 

Dixit ergo Martha ad Iesum: " Domine, si fuisses 
hic, frater meus non esset mortuus! 

Sed et nunc scio quia, quaecumque poposceris a 
Deo, dabit tibi Deus ". 

Dicit illi Iesus: " Resurget frater tuus ". 

Dicit ei Martha: " Scio quia resurget in 
resurrectione in novissimo die ". 

Dixit ei Iesus: " Ego sum resurrectio et vita. Qui 
credit in me, etsi mortuus fuerit, vivet; 

et omnis, qui vivit et credit in me, non morietur 
in aeternum. Credis hoc? ". 

Ait illi: " Utique, Domine; ego credidi quia tu es 
Christus Filius Dei, qui in mundum venisti ". 

Et cum haec dixisset, abiit et vocavit Mariam 
sororem suam silentio dicens: " Magister adest et 
vocat te ". 

Illa autem ut audivit, surrexit cito et venit ad 
eum; 

nondum enim venerat Iesus in castellum, sed erat 
adhuc in illo loco, ubi occurrerat ei Martha. 

Iudaei igitur, qui erant cum ea in domo et 
consolabantur eam, cum vidissent Mariam quia cito 
surrexit et exiit, secuti sunt eam putantes: " 
Vadit ad monumentum, ut ploret ibi ". 

Maria ergo, cum venisset ubi erat Iesus, videns 
eum cecidit ad pedes eius dicens ei: " Domine, si 
fuisses hic, non esset mortuus frater meus! ". 

Iesus ergo, ut vidit eam plorantem et Iudaeos, qui 
venerant cum ea, plorantes, fremuit spiritu et 
turbavit seipsum 

et dixit: " Ubi posuistis eum? ". Dicunt ei: " 
Domine, veni et vide ". 

Lacrimatus est Iesus. 

Dicebant ergo Iudaei: " Ecce quomodo amabat eum! 
". 

Quidam autem dixerunt ex ipsis: " Non poterat hic, 
qui aperuit oculos caeci, facere, ut et hic non 
moreretur? ". 

Iesus ergo rursum fremens in semetipso, venit ad 
monumentum; erat autem spelunca, et lapis 
superpositus erat ei. 

Ait Iesus: " Tollite lapidem! ". Dicit ei Martha, 
soror eius, qui mortuus fuerat: " Domine, iam 
foetet; quatriduanus enim est! ". 

Dicit ei Iesus: " Nonne dixi tibi quoniam, si 
credideris, videbis gloriam Dei? ". 

Tulerunt ergo lapidem. Iesus autem, elevatis 
sursum oculis, dixit: " Pater, gratias ago tibi 
quoniam audisti me. 

Ego autem sciebam quia semper me audis, sed 
propter populum, qui circumstat, dixi, ut credant 
quia tu me misisti ". 

Et haec cum dixisset, voce magna clamavit: " 
Lazare, veni foras! ". 

Prodiit, qui fuerat mortuus, ligatus pedes et 
manus institis; et facies illius sudario erat 
ligata. Dicit Iesus eis: " Solvite eum et sinite 
eum abire ". 

Multi ergo ex Iudaeis, qui venerant ad Mariam et 
viderant, quae fecit, crediderunt in eum; 

quidam autem ex ipsis abierunt ad pharisaeos et 
dixerunt eis, quae fecit Iesus. 

Collegerunt ergo pontifices et pharisaei concilium 
et dicebant: " Quid facimus, quia hic homo multa 
signa facit? 

Si dimittimus eum sic, omnes credent in eum, et 
venient Romani et tollent nostrum et locum et 
gentem! ". 

Unus autem ex ipsis, Caiphas, cum esset pontifex 
anni illius, dixit eis: " Vos nescitis quidquam 

nec cogitatis quia expedit vobis, ut unus moriatur 
homo pro populo, et non tota gens pereat! ". 

Hoc autem a semetipso non dixit; sed, cum esset 
pontifex anni illius, prophetavit quia Iesus 
moriturus erat pro gente 

et non tantum pro gente, sed et ut filios Dei, qui 
erant dispersi, congregaret in unum. 

Ab illo ergo die cogitaverunt, ut interficerent 
eum. 

Iesus ergo iam non in palam ambulabat apud 
Iudaeos, sed abiit inde in regionem iuxta 
desertum, in civitatem, quae dicitur Ephraim, et 
ibi morabatur cum discipulis. 

Proximum autem erat Pascha Iudaeorum, et 
ascenderunt multi Hierosolymam de regione ante 
Pascha, ut sanctificarent seipsos. 

Quaerebant ergo Iesum et colloquebantur ad invicem 
in templo stantes: " Quid videtur vobis? Numquid 
veniet ad diem festum? ". 

Dederant autem pontifices et pharisaei mandatum, 
ut, si quis cognoverit, ubi sit, indicet, ut 
apprehendant eum. 

Iesus ergo ante sex dies Paschae venit Bethaniam, 
ubi erat Lazarus, quem suscitavit a mortuis Iesus. 

Fecerunt ergo ei cenam ibi, et Martha ministrabat, 
Lazarus vero unus erat ex discumbentibus cum eo. 

Maria ergo accepit libram unguenti nardi puri, 
pretiosi, et unxit pedes Iesu et extersit capillis 
suis pedes eius; domus autem impleta est ex odore 
unguenti. 

Dicit autem Iudas Iscariotes, unus ex discipulis 
eius, qui erat eum traditurus: 

" Quare hoc unguentum non veniit trecentis 
denariis et datum est egenis? ". 

Dixit autem hoc, non quia de egenis pertinebat ad 
eum, sed quia fur erat et, loculos habens, ea, 
quae mittebantur, portabat. 

Dixit ergo Iesus: " Sine illam, ut in diem 
sepulturae meae servet illud. 

Pauperes enim semper habetis vobiscum, me autem 
non semper habetis ". 

Cognovit ergo turba multa ex Iudaeis quia illic 
est, et venerunt non propter Iesum tantum, sed ut 
et Lazarum viderent, quem suscitavit a mortuis. 

Cogitaverunt autem principes sacerdotum, ut et 
Lazarum interficerent, 

quia multi propter illum abibant ex Iudaeis et 
credebant in Iesum. 

In crastinum turba multa, quae venerat ad diem 
festum, cum audissent quia venit Iesus 
Hierosolymam, 

acceperunt ramos palmarum et processerunt obviam 
ei et clamabant: " Hosanna! Benedictus, qui venit 
in nomine Domini, et rex Israel! ". 

Invenit autem Iesus asellum et sedit super eum, 
sicut scriptum est: 

" Noli timere, filia Sion. Ecce rex tuus venit 
sedens super pullum asinae ". 

Haec non cognoverunt discipuli eius primum, sed 
quando glorificatus est Iesus, tunc recordati sunt 
quia haec erant scripta de eo, et haec fecerunt 
ei. 

Testimonium ergo perhibebat turba, quae erat cum 
eo, quando Lazarum vocavit de monumento et 
suscitavit eum a mortuis. 

Propterea et obviam venit ei turba, quia audierunt 
eum fecisse hoc signum. 

Pharisaei ergo dixerunt ad semetipsos: " Videtis 
quia nihil proficitis? Ecce mundus post eum abiit! 
". 

Erant autem Graeci quidam ex his, qui ascenderant, 
ut adorarent in die festo; 

hi ergo accesserunt ad Philippum, qui erat a 
Bethsaida Galilaeae, et rogabant eum dicentes: " 
Domine, volumus Iesum videre ". 

Venit Philippus et dicit Andreae; venit Andreas et 
Philippus et dicunt Iesu. 

Iesus autem respondet eis dicens: " Venit hora, ut 
glorificetur Filius hominis. 

Amen, amen dico vobis: Nisi granum frumenti cadens 
in terram mortuum fuerit, ipsum solum manet; si 
autem mortuum fuerit, multum fructum affert. 

Qui amat animam suam, perdit eam; et, qui odit 
animam suam in hoc mundo, in vitam aeternam 
custodiet eam. 

Si quis mihi ministrat, me sequatur, et ubi sum 
ego, illic et minister meus erit; si quis mihi 
ministraverit, honorificabit eum Pater. 

Nunc anima mea turbata est. Et quid dicam? Pater, 
salvifica me ex hora hac? Sed propterea veni in 
horam hanc. 

Pater, glorifica tuum nomen! ". Venit ergo vox de 
caelo: " Et glorificavi et iterum glorificabo ". 

Turba ergo, quae stabat et audierat, dicebat 
tonitruum factum esse; alii dicebant: " Angelus ei 
locutus est ". 

Respondit Iesus et dixit: " Non propter me vox 
haec facta est sed propter vos. 

Nunc iudicium est huius mundi, nunc princeps huius 
mundi eicietur foras; 

et ego, si exaltatus fuero a terra, omnes traham 
ad meipsum ". 

Hoc autem dicebat significans, qua morte esset 
moriturus. 

Respondit ergo ei turba: " Nos audivimus ex Lege, 
quia Christus manet in aeternum; et quomodo tu 
dicis: "Oportet exaltari Filium hominis"? Quis est 
iste Filius hominis? ". 

Dixit ergo eis Iesus: " Adhuc modicum tempus lumen 
in vobis est. Ambulate, dum lucem habetis, ut non 
tenebrae vos comprehendant; et, qui ambulat in 
tenebris, nescit quo vadat. 

Dum lucem habetis, credite in lucem, ut filii 
lucis fiatis ". Haec locutus est Iesus et abiit et 
abscondit se ab eis. 

Cum autem tanta signa fecisset coram eis, non 
credebant in eum, 

ut sermo Isaiae prophetae impleretur, quem dixit: 
" Domine, quis credidit auditui nostro, et 
brachium Domini cui revelatum est? ". 

Propterea non poterant credere, quia iterum dixit 
Isaias: 

" Excaecavit oculos eorum et induravit eorum cor, 
ut non videant oculis et intellegant corde et 
convertantur, et sanem eos ". 

Haec dixit Isaias, quia vidit gloriam eius et 
locutus est de eo. 

Verumtamen et ex principibus multi crediderunt in 
eum, sed propter pharisaeos non confitebantur, ut 
de synagoga non eicerentur; 

dilexerunt enim gloriam hominum magis quam gloriam 
Dei. 

Iesus autem clamavit et dixit: " Qui credit in me, 
non credit in me sed in eum, qui misit me; 

et, qui videt me, videt eum, qui misit me. 

Ego lux in mundum veni, ut omnis, qui credit in 
me, in tenebris non maneat. 

Et si quis audierit verba mea et non custodierit, 
ego non iudico eum; non enim veni, ut iudicem 
mundum, sed ut salvificem mundum. 

Qui spernit me et non accipit verba mea, habet, 
qui iudicet eum: sermo, quem locutus sum, ille 
iudicabit eum in novissimo die, 

quia ego ex meipso non sum locutus, sed, qui misit 
me, Pater, ipse mihi mandatum dedit quid dicam et 
quid loquar. 

Et scio quia mandatum eius vita aeterna est. Quae 
ergo ego loquor, sicut dixit mihi Pater, sic 
loquor ". 

Ante diem autem festum Pa schae, sciens Iesus quia 
venit eius hora, ut transeat ex hoc mundo ad 
Patrem, cum dilexisset suos, qui erant in mundo, 
in finem dilexit eos. 

Et in cena, cum Diabolus iam misisset in corde, ut 
traderet eum Iudas Simonis Iscariotis, 

sciens quia omnia dedit ei Pater in manus, et quia 
a Deo exivit et ad Deum vadit, 

surgit a cena et ponit vestimenta sua et, cum 
accepisset linteum, praecinxit se. 

Deinde mittit aquam in pelvem et coepit lavare 
pedes discipulorum et extergere linteo, quo erat 
praecinctus. 

Venit ergo ad Simonem Petrum. Dicit ei: " Domine, 
tu mihi lavas pedes? ". 

Respondit Iesus et dixit ei: " Quod ego facio, tu 
nescis modo, scies autem postea ". 

Dicit ei Petrus: " Non lavabis mihi pedes in 
aeternum! ". Respondit Iesus ei: " Si non lavero 
te, non habes partem mecum ". 

Dicit ei Simon Petrus: " Domine, non tantum pedes 
meos sed et manus et caput! ". 

Dicit ei Iesus: " Qui lotus est, non indiget nisi 
ut pedes lavet, sed est mundus totus; et vos mundi 
estis sed non omnes ". 

Sciebat enim quisnam esset, qui traderet eum; 
propterea dixit: " Non estis mundi omnes ". 

Postquam ergo lavit pedes eorum et accepit 
vestimenta sua, cum recubuisset iterum, dixit eis: 
" Scitis quid fecerim vobis? 

Vos vocatis me: "Magister" et: "Domine", et bene 
dicitis; sum etenim. 

Si ergo ego lavi vestros pedes, Dominus et 
Magister, et vos debetis alter alterius lavare 
pedes. 

Exemplum enim dedi vobis, ut, quemadmodum ego feci 
vobis, et vos faciatis. 

Amen, amen dico vobis: Non est servus maior domino 
suo, neque apostolus maior eo, qui misit illum. 

Si haec scitis, beati estis, si facitis ea. 

Non de omnibus vobis dico, ego scio, quos 
elegerim, sed ut impleatur Scriptura: "Qui 
manducat meum panem, levavit contra me calcaneum 
suum". 

Amodo dico vobis priusquam fiat, ut credatis, cum 
factum fuerit, quia ego sum. 

Amen, amen dico vobis: Qui accipit, si quem 
misero, me accipit; qui autem me accipit, accipit 
eum, qui me misit ". 

Cum haec dixisset Iesus, turbatus est spiritu et 
protestatus est et dixit: " Amen, amen dico vobis: 
Unus ex vobis tradet me ". 

Aspiciebant ad invicem discipuli, haesitantes de 
quo diceret. 

Erat recumbens unus ex discipulis eius in sinu 
Iesu, quem diligebat Iesus. 

Innuit ergo huic Simon Petrus, ut interrogaret: " 
Quis est, de quo dicit? ". 

Cum ergo recumberet ille ita supra pectus Iesu, 
dicit ei: " Domine, quis est? ". 

Respondet Iesus: " Ille est, cui ego intinctam 
buccellam porrexero ". Cum ergo intinxisset 
buccellam, dat Iudae Simonis Iscariotis. 

Et post buccellam tunc introivit in illum Satanas. 
Dicit ergo ei Iesus: " Quod facis, fac citius ". 

Hoc autem nemo scivit discumbentium ad quid 
dixerit ei; 

quidam enim putabant quia loculos habebat Iudas, 
quia dicit ei Iesus: " Eme ea, quae opus sunt 
nobis ad diem festum ", aut egenis ut aliquid 
daret. 

Cum ergo accepisset ille buccellam, exivit 
continuo; erat autem nox. 

Cum ergo exisset, dicit Iesus: " Nunc clarificatus 
est Filius hominis, et Deus clarificatus est in 
eo; 

si Deus clarificatus est in eo, et Deus 
clarificabit eum in semetipso et continuo 
clarificabit eum. 

Filioli, adhuc modicum vobiscum sum; quaeretis me, 
et sicut dixi Iudaeis: Quo ego vado, vos non 
potestis venire, et vobis dico modo. 

Mandatum novum do vobis, ut diligatis invicem; 
sicut dilexi vos, ut et vos diligatis invicem. 

In hoc cognoscent omnes quia mei discipuli estis: 
si dilectionem habueritis ad invicem ". 

Dicit ei Simon Petrus: " Domine, quo vadis? ". 
Respondit Iesus: " Quo vado, non potes me modo 
sequi, sequeris autem postea ". 

Dicit ei Petrus: " Domine, quare non possum te 
sequi modo? Animam meam pro te ponam ". 

Respondet Iesus: " Animam tuam pro me pones? Amen, 
amen dico tibi: Non cantabit gallus, donec me ter 
neges. 

Non turbetur cor vestrum. Creditis in Deum et in 
me credite. 

In domo Patris mei mansiones multae sunt; si quo 
minus, dixissem vobis, quia vado parare vobis 
locum? 

Et si abiero et praeparavero vobis locum, iterum 
venio et accipiam vos ad meipsum, ut, ubi sum ego, 
et vos sitis. 

Et quo ego vado, scitis viam ". 

Dicit ei Thomas: " Domine, nescimus quo vadis; 
quomodo possumus viam scire? ". 

Dicit ei Iesus: " Ego sum via et veritas et vita; 
nemo venit ad Patrem nisi per me. 

Si cognovistis me, et Patrem meum utique 
cognoscetis; et amodo cognoscitis eum et vidistis 
eum ". 

Dicit ei Philippus: " Domine, ostende nobis 
Patrem, et sufficit nobis ". 

Dicit ei Iesus: " Tanto tempore vobiscum sum, et 
non cognovisti me, Philippe? Qui vidit me, vidit 
Patrem. Quomodo tu dicis: "Ostende nobis Patrem"? 

Non credis quia ego in Patre, et Pater in me est? 
Verba, quae ego loquor vobis, a meipso non loquor; 
Pater autem in me manens facit opera sua. 

Credite mihi quia ego in Patre, et Pater in me 
est; alioquin propter opera ipsa credite. 

Amen, amen dico vobis: Qui credit in me, opera, 
quae ego facio, et ipse faciet et maiora horum 
faciet, quia ego ad Patrem vado. 

Et quodcumque petieritis in nomine meo, hoc 
faciam, ut glorificetur Pater in Filio; 

si quid petieritis me in nomine meo, ego faciam. 

Si diligitis me, mandata mea servabitis; 

et ego rogabo Patrem, et alium Paraclitum dabit 
vobis, ut maneat vobiscum in aeternum, 

Spiritum veritatis, quem mundus non potest 
accipere, quia non videt eum nec cognoscit. Vos 
cognoscitis eum, quia apud vos manet; et in vobis 
erit. 

Non relinquam vos orphanos; venio ad vos. 

Adhuc modicum, et mundus me iam non videt; vos 
autem videtis me, quia ego vivo et vos vivetis. 

In illo die vos cognoscetis quia ego sum in Patre 
meo, et vos in me, et ego in vobis. 

Qui habet mandata mea et servat ea, ille est, qui 
diligit me; qui autem diligit me, diligetur a 
Patre meo, et ego diligam eum et manifestabo ei 
meipsum ". 

Dicit ei Iudas, non ille Iscariotes: " Domine, et 
quid factum est, quia nobis manifestaturus es 
teipsum et non mundo? ". 

Respondit Iesus et dixit ei: " Si quis diligit me, 
sermonem meum servabit, et Pater meus diliget eum, 
et ad eum veniemus et mansionem apud eum faciemus; 

qui non diligit me, sermones meos non servat. Et 
sermo, quem auditis, non est meus, sed eius qui 
misit me, Patris. 

Haec locutus sum vobis apud vos manens. 

Paraclitus autem, Spiritus Sanctus, quem mittet 
Pater in nomine meo, ille vos docebit omnia et 
suggeret vobis omnia, quae dixi vobis. 

Pacem relinquo vobis, pacem meam do vobis; non 
quomodo mundus dat, ego do vobis. Non turbetur cor 
vestrum neque formidet. 

Audistis quia ego dixi vobis: Vado et venio ad 
vos. Si diligeretis me, gauderetis quia vado ad 
Patrem, quia Pater maior me est. 

Et nunc dixi vobis, priusquam fiat, ut, cum factum 
fuerit, credatis. 

Iam non multa loquar vobiscum, venit enim princeps 
mundi et in me non habet quidquam; 

sed, ut cognoscat mundus quia diligo Patrem, et 
sicut mandatum dedit mihi Pater, sic facio. 
Surgite, eamus hinc. 

Ego sum vitis vera, et Pater meus agricola est. 

Omnem palmitem in me non ferentem fructum tollit 
eum; et omnem, qui fert fructum, purgat eum, ut 
fructum plus afferat. 

Iam vos mundi estis propter sermonem, quem locutus 
sum vobis. 

Manete in me, et ego in vobis. Sicut palmes non 
potest ferre fructum a semetipso, nisi manserit in 
vite, sic nec vos, nisi in me manseritis. 

Ego sum vitis, vos palmites. Qui manet in me, et 
ego in eo, hic fert fructum multum, quia sine me 
nihil potestis facere. 

Si quis in me non manserit, missus est foras sicut 
palmes et aruit; et colligunt eos et in ignem 
mittunt, et ardent. 

Si manseritis in me, et verba mea in vobis 
manserint, quodcumque volueritis, petite, et fiet 
vobis. 

In hoc clarificatus est Pater meus, ut fructum 
multum afferatis et efficiamini mei discipuli. 

Sicut dilexit me Pater, et ego dilexi vos; manete 
in dilectione mea. 

Si praecepta mea servaveritis, manebitis in 
dilectione mea, sicut ego Patris mei praecepta 
servavi et maneo in eius dilectione. 

Haec locutus sum vobis, ut gaudium meum in vobis 
sit, et gaudium vestrum impleatur. 

Hoc est praeceptum meum, ut diligatis invicem, 
sicut dilexi vos; 

maiorem hac dilectionem nemo habet, ut animam suam 
quis ponat pro amicis suis. 

Vos amici mei estis, si feceritis, quae ego 
praecipio vobis. 

Iam non dico vos servos, quia servus nescit quid 
facit dominus eius; vos autem dixi amicos, quia 
omnia, quae audivi a Patre meo, nota feci vobis. 

Non vos me elegistis, sed ego elegi vos et posui 
vos, ut vos eatis et fructum afferatis, et fructus 
vester maneat, ut quodcumque petieritis Patrem in 
nomine meo, det vobis. 

Haec mando vobis, ut diligatis invicem. 

Si mundus vos odit, scitote quia me priorem vobis 
odio habuit. 

Si de mundo essetis, mundus, quod suum est, 
diligeret; quia vero de mundo non estis, sed ego 
elegi vos de mundo, propterea odit vos mundus. 

Mementote sermonis, quem ego dixi vobis: Non est 
servus maior domino suo. Si me persecuti sunt, et 
vos persequentur; si sermonem meum servaverunt, et 
vestrum servabunt. 

Sed haec omnia facient vobis propter nomen meum, 
quia nesciunt eum, qui misit me. 

Si non venissem et locutus fuissem eis, peccatum 
non haberent; nunc autem excusationem non habent 
de peccato suo. 

Qui me odit et Patrem meum odit. 

Si opera non fecissem in eis, quae nemo alius 
fecit, peccatum non haberent; nunc autem et 
viderunt et oderunt et me et Patrem meum. 

Sed ut impleatur sermo, qui in lege eorum scriptus 
est: "Odio me habuerunt gratis". 

Cum autem venerit Paraclitus, quem ego mittam 
vobis a Patre, Spiritum veritatis, qui a Patre 
procedit, ille testimonium perhibebit de me; 

sed et vos testimonium perhibetis, quia ab initio 
mecum estis. 

Haec locutus sum vobis, ut non scandalizemini. 

Absque synagogis facient vos; sed venit hora, ut 
omnis, qui interficit vos, arbitretur obsequium se 
praestare Deo. 

Et haec facient, quia non noverunt Patrem neque 
me. 

Sed haec locutus sum vobis, ut, cum venerit hora 
eorum, reminiscamini eorum, quia ego dixi vobis. 
Haec autem vobis ab initio non dixi, quia vobiscum 
eram. 

At nunc vado ad eum, qui me misit, et nemo ex 
vobis interrogat me: "Quo vadis?". 

Sed quia haec locutus sum vobis, tristitia 
implevit cor vestrum. 

Sed ego veritatem dico vobis: Expedit vobis, ut 
ego vadam. Si enim non abiero, Paraclitus non 
veniet ad vos; si autem abiero, mittam eum ad vos. 

Et cum venerit ille, arguet mundum de peccato et 
de iustitia et de iudicio: 

de peccato quidem, quia non credunt in me; 

de iustitia vero, quia ad Patrem vado, et iam non 
videtis me; 

de iudicio autem, quia princeps mundi huius 
iudicatus est. 

Adhuc multa habeo vobis dicere, sed non potestis 
portare modo. 

Cum autem venerit ille, Spiritus veritatis, 
deducet vos in omnem veritatem; non enim loquetur 
a semetipso, sed quaecumque audiet, loquetur et, 
quae ventura sunt, annuntiabit vobis. 

Ille me clarificabit, quia de meo accipiet et 
annuntiabit vobis. 

Omnia, quaecumque habet Pater, mea sunt; propterea 
dixi quia de meo accipit et annuntiabit vobis. 

Modicum, et iam non videtis me; et iterum modicum, 
et videbitis me ". 

Dixerunt ergo ex discipulis eius ad invicem: " 
Quid est hoc, quod dicit nobis: "Modicum, et non 
videtis me; et iterum modicum, et videbitis me" 
et: "Vado ad Patrem"? ". 

Dicebant ergo: " Quid est hoc, quod dicit: 
"Modicum"? Nescimus quid loquitur ". 

Cognovit Iesus quia volebant eum interrogare et 
dixit eis: " De hoc quaeritis inter vos, quia 
dixi: "Modicum, et non videtis me; et iterum 
modicum, et videbitis me"? 

Amen, amen dico vobis quia plorabitis et flebitis 
vos, mundus autem gaudebit; vos contristabimini, 
sed tristitia vestra vertetur in gaudium. 

Mulier, cum parit, tristitiam habet, quia venit 
hora eius; cum autem pepererit puerum, iam non 
meminit pressurae propter gaudium, quia natus est 
homo in mundum. 

Et vos igitur nunc quidem tristitiam habetis; 
iterum autem videbo vos, et gaudebit cor vestrum, 
et gaudium vestrum nemo tollit a vobis. 

Et in illo die me non rogabitis quidquam. Amen, 
amen dico vobis: Si quid petieritis Patrem in 
nomine meo, dabit vobis. 

Usque modo non petistis quidquam in nomine meo. 
Petite et accipietis, ut gaudium vestrum sit 
plenum. 

Haec in proverbiis locutus sum vobis; venit hora, 
cum iam non in proverbiis loquar vobis, sed palam 
de Patre annuntiabo vobis. 

Illo die in nomine meo petetis, et non dico vobis 
quia ego rogabo Patrem de vobis; 

ipse enim Pater amat vos, quia vos me amastis et 
credidistis quia ego a Deo exivi. 

Exivi a Patre et veni in mundum; iterum relinquo 
mundum et vado ad Patrem ". 

Dicunt discipuli eius: " Ecce nunc palam loqueris, 
et proverbium nullum dicis. 

Nunc scimus quia scis omnia, et non opus est tibi, 
ut quis te interroget; in hoc credimus quia a Deo 
existi ". 

Respondit eis Iesus: " Modo creditis? 

Ecce venit hora et iam venit, ut dispergamini 
unusquisque in propria et me solum relinquatis; et 
non sum solus, quia Pater mecum est. 

Haec locutus sum vobis, ut in me pacem habeatis; 
in mundo pressuram habetis, sed confidite, ego 
vici mundum ". 

Haec locutus est Iesus; et, sublevatis oculis suis 
in cae lum, dixit: " Pater, venit hora: clarifica 
Filium tuum, ut Filius clarificet te, 

sicut dedisti ei potestatem omnis carnis, ut omne, 
quod dedisti ei, det eis vitam aeternam. 

Haec est autem vita aeterna, ut cognoscant te 
solum verum Deum et, quem misisti, Iesum Christum. 

Ego te clarificavi super terram; opus consummavi, 
quod dedisti mihi, ut faciam; 

et nunc clarifica me tu, Pater, apud temetipsum 
claritate, quam habebam, priusquam mundus esset, 
apud te. 

Manifestavi nomen tuum hominibus, quos dedisti 
mihi de mundo. Tui erant, et mihi eos dedisti, et 
sermonem tuum servaverunt. 

Nunc cognoverunt quia omnia, quae dedisti mihi, 
abs te sunt, 

quia verba, quae dedisti mihi, dedi eis; et ipsi 
acceperunt et cognoverunt vere quia a te exivi et 
crediderunt quia tu me misisti. 

Ego pro eis rogo; non pro mundo rogo, sed pro his, 
quos dedisti mihi, quia tui sunt; 

et mea omnia tua sunt, et tua mea; et clarificatus 
sum in eis. 

Et iam non sum in mundo, et hi in mundo sunt, et 
ego ad te venio. Pater sancte, serva eos in nomine 
tuo, quod dedisti mihi, ut sint unum sicut nos. 

Cum essem cum eis, ego servabam eos in nomine tuo, 
quod dedisti mihi, et custodivi, et nemo ex his 
periit, nisi filius perditionis, ut Scriptura 
impleatur. 

Nunc autem ad te venio et haec loquor in mundo, ut 
habeant gaudium meum impletum in semetipsis. 

Ego dedi eis sermonem tuum, et mundus odio eos 
habuit, quia non sunt de mundo, sicut ego non sum 
de mundo. 

Non rogo, ut tollas eos de mundo, sed ut serves 
eos ex Malo. 

De mundo non sunt, sicut ego non sum de mundo. 

Sanctifica eos in veritate; sermo tuus veritas 
est. 

Sicut me misisti in mundum, et ego misi eos in 
mundum; 

et pro eis ego sanctifico meipsum, ut sint et ipsi 
sanctificati in veritate. 

Non pro his autem rogo tantum, sed et pro eis, qui 
credituri sunt per verbum eorum in me, 

ut omnes unum sint, sicut tu, Pater, in me et ego 
in te, ut et ipsi in nobis unum sint; ut mundus 
credat quia tu me misisti. 

Et ego claritatem, quam dedisti mihi, dedi illis, 
ut sint unum, sicut nos unum sumus; 

ego in eis, et tu in me, ut sint consummati in 
unum; ut cognoscat mundus, quia tu me misisti et 
dilexisti eos, sicut me dilexisti. 

Pater, quod dedisti mihi, volo, ut ubi ego sum, et 
illi sint mecum, ut videant claritatem meam, quam 
dedisti mihi, quia dilexisti me ante 
constitutionem mundi. 

Pater iuste, et mundus te non cognovit; ego autem 
te cognovi, et hi cognoverunt quia tu me misisti; 

et notum feci eis nomen tuum et notum faciam, ut 
dilectio, qua dilexisti me, in ipsis sit, et ego 
in ipsis ". 

Haec cum dixisset Iesus, egressus est cum 
discipulis suis trans torrentem Cedron, ubi erat 
hortus, in quem introivit ipse et discipuli eius. 

Sciebat autem et Iudas, qui tradebat eum, locum, 
quia frequenter Iesus convenerat illuc cum 
discipulis suis. 

Iudas ergo, cum accepisset cohortem et a 
pontificibus et pharisaeis ministros, venit illuc 
cum lanternis et facibus et armis. 

Iesus itaque sciens omnia, quae ventura erant 
super eum, processit et dicit eis: " Quem 
quaeritis? ". 

Responderunt ei: " Iesum Nazarenum ". Dicit eis: " 
Ego sum! ". Stabat autem et Iudas, qui tradebat 
eum, cum ipsis. 

Ut ergo dixit eis: " Ego sum! ", abierunt 
retrorsum et ceciderunt in terram. 

Iterum ergo eos interrogavit: " Quem quaeritis? ". 
Illi autem dixerunt: " Iesum Nazarenum ". 

Respondit Iesus: " Dixi vobis: Ego sum! Si ergo me 
quaeritis, sinite hos abire ", 

ut impleretur sermo, quem dixit: " Quos dedisti 
mihi, non perdidi ex ipsis quemquam ". 

Simon ergo Petrus, habens gladium, eduxit eum et 
percussit pontificis servum et abscidit eius 
auriculam dextram. Erat autem nomen servo Malchus. 

Dixit ergo Iesus Petro: " Mitte gladium in 
vaginam; calicem, quem dedit mihi Pater, non bibam 
illum? ". 

Cohors ergo et tribunus et ministri Iudaeorum 
comprehenderunt Iesum et ligaverunt eum 

et adduxerunt ad Annam primum; erat enim socer 
Caiphae, qui erat pontifex anni illius. 

Erat autem Caiphas, qui consilium dederat Iudaeis: 
" Expedit unum hominem mori pro populo ". 

Sequebatur autem Iesum Simon Petrus et alius 
discipulus. Discipulus autem ille erat notus 
pontifici et introivit cum Iesu in atrium 
pontificis; 

Petrus autem stabat ad ostium foris. Exivit ergo 
discipulus alius, qui erat notus pontifici, et 
dixit ostiariae et introduxit Petrum. 

Dicit ergo Petro ancilla ostiaria: " Numquid et tu 
ex discipulis es hominis istius? ". Dicit ille: " 
Non sum! ". 

Stabant autem servi et ministri, qui prunas 
fecerant, quia frigus erat, et calefaciebant se; 
erat autem cum eis et Petrus stans et calefaciens 
se. 

Pontifex ergo interrogavit Iesum de discipulis 
suis et de doctrina eius. 

Respondit ei Iesus: " Ego palam locutus sum mundo; 
ego semper docui in synagoga et in templo, quo 
omnes Iudaei conveniunt, et in occulto locutus sum 
nihil. 

Quid me interrogas? Interroga eos, qui audierunt 
quid locutus sum ipsis; ecce hi sciunt, quae 
dixerim ego ". 

Haec autem cum dixisset, unus assistens 
ministrorum dedit alapam Iesu dicens: " Sic 
respondes pontifici? ". 

Respondit ei Iesus: " Si male locutus sum, 
testimonium perhibe de malo; si autem bene, quid 
me caedis? ". 

Misit ergo eum Annas ligatum ad Caipham 
pontificem. 

Erat autem Simon Petrus stans et calefaciens se. 
Dixerunt ergo ei: " Numquid et tu ex discipulis 
eius es? ". Negavit ille et dixit: " Non sum! ". 

Dicit unus ex servis pontificis, cognatus eius, 
cuius abscidit Petrus auriculam: " Nonne ego te 
vidi in horto cum illo? ". 

Iterum ergo negavit Petrus; et statim gallus 
cantavit. 

Adducunt ergo Iesum a Caipha in praetorium. Erat 
autem mane. Et ipsi non introierunt in praetorium, 
ut non contaminarentur, sed manducarent Pascha. 

Exivit ergo Pilatus ad eos foras et dicit: " Quam 
accusationem affertis adversus hominem hunc? ". 

Responderunt et dixerunt ei: " Si non esset hic 
malefactor, non tibi tradidissemus eum ". 

Dixit ergo eis Pilatus: " Accipite eum vos et 
secundum legem vestram iudicate eum! ". Dixerunt 
ei Iudaei: " Nobis non licet interficere quemquam 
", 

ut sermo Iesu impleretur, quem dixit, significans 
qua esset morte moriturus. 

Introivit ergo iterum in praetorium Pilatus et 
vocavit Iesum et dixit ei: " Tu es rex Iudaeorum? 
". 

Respondit Iesus: " A temetipso tu hoc dicis, an 
alii tibi dixerunt de me? ". 

Respondit Pilatus: " Numquid ego Iudaeus sum? Gens 
tua et pontifices tradiderunt te mihi; quid 
fecisti? ". 

Respondit Iesus: " Regnum meum non est de mundo 
hoc; si ex hoc mundo esset regnum meum, ministri 
mei decertarent, ut non traderer Iudaeis; nunc 
autem meum regnum non est hinc ". 

Dixit itaque ei Pilatus: " Ergo rex es tu? ". 
Respondit Iesus: " Tu dicis quia rex sum. Ego in 
hoc natus sum et ad hoc veni in mundum, ut 
testimonium perhibeam veritati; omnis, qui est ex 
veritate, audit meam vocem ". 

Dicit ei Pilatus: " Quid est veritas? ". Et cum 
hoc dixisset, iterum exivit ad Iudaeos et dicit 
eis: " Ego nullam invenio in eo causam. 

Est autem consuetudo vobis, ut unum dimittam vobis 
in Pascha; vultis ergo dimittam vobis regem 
Iudaeorum? ". 

Clamaverunt ergo rursum dicentes: " Non hunc sed 
Barabbam! ". Erat autem Barabbas latro. 

Tunc ergo apprehendit Pi latus Iesum et 
flagellavit. 

Et milites, plectentes coronam de spinis, 
imposuerunt capiti eius et veste purpurea 
circumdederunt eum; 

et veniebant ad eum et dicebant: " Ave, rex 
Iudaeorum! ", et dabant ei alapas. 

Et exiit iterum Pilatus foras et dicit eis: " Ecce 
adduco vobis eum foras, ut cognoscatis quia in eo 
invenio causam nullam ". 

Exiit ergo Iesus foras, portans spineam coronam et 
purpureum vestimentum. Et dicit eis: " Ecce homo! 
". 

Cum ergo vidissent eum pontifices et ministri, 
clamaverunt dicentes: " Crucifige, crucifige! ". 
Dicit eis Pilatus: " Accipite eum vos et 
crucifigite; ego enim non invenio in eo causam ". 

Responderunt ei Iudaei: " Nos legem habemus, et 
secundum legem debet mori, quia Filium Dei se 
fecit ". 

Cum ergo audisset Pilatus hunc sermonem, magis 
timuit 

et ingressus est praetorium iterum et dicit ad 
Iesum: " Unde es tu? ". Iesus autem responsum non 
dedit ei. 

Dicit ergo ei Pilatus: " Mihi non loqueris? Nescis 
quia potestatem habeo dimittere te et potestatem 
habeo crucifigere te? ". 

Respondit Iesus: " Non haberes potestatem adversum 
me ullam, nisi tibi esset datum desuper; 
propterea, qui tradidit me tibi, maius peccatum 
habet ". 

Exinde quaerebat Pilatus dimittere eum; Iudaei 
autem clamabant dicentes: " Si hunc dimittis, non 
es amicus Caesaris! Omnis, qui se regem facit, 
contradicit Caesari ". 

Pilatus ergo, cum audisset hos sermones, adduxit 
foras Iesum et sedit pro tribunali in locum, qui 
dicitur Lithostrotos, Hebraice autem Gabbatha. 

Erat autem Parasceve Paschae, hora erat quasi 
sexta. Et dicit Iudaeis: " Ecce rex vester! ". 

Clamaverunt ergo illi: " Tolle, tolle, crucifige 
eum! ". Dicit eis Pilatus: " Regem vestrum 
crucifigam? ". Responderunt pontifices: " Non 
habemus regem, nisi Caesarem ". 

Tunc ergo tradidit eis illum, ut crucifigeretur. 
Susceperunt ergo Iesum. 

Et baiulans sibi crucem exivit in eum, qui dicitur 
Calvariae locum, quod Hebraice dicitur Golgotha, 

ubi eum crucifixerunt et cum eo alios duos hinc et 
hinc, medium autem Iesum. 

Scripsit autem et titulum Pilatus et posuit super 
crucem; erat autem scriptum: " Iesus Nazarenus Rex 
Iudaeorum ". 

Hunc ergo titulum multi legerunt Iudaeorum, quia 
prope civitatem erat locus, ubi crucifixus est 
Iesus; et erat scriptum Hebraice, Latine, Graece. 

Dicebant ergo Pilato pontifices Iudaeorum: " Noli 
scribere: Rex Iudaeorum, sed: Ipse dixit: "Rex sum 
Iudaeorum" ". 

Respondit Pilatus: " Quod scripsi, scripsi! ". 

Milites ergo cum crucifixissent Iesum, acceperunt 
vestimenta eius et fecerunt quattuor partes, 
unicuique militi partem, et tunicam. Erat autem 
tunica inconsutilis, desuper contexta per totum. 

Dixerunt ergo ad invicem: " Non scindamus eam, sed 
sortiamur de illa,cuius sit ", ut Scriptura 
impleatur dicens: " Partiti sunt vestimenta mea 
sibi et in vestem meam miserunt sortem ". Et 
milites quidem haec fecerunt. 

Stabant autem iuxta crucem Iesu mater eius et 
soror matris eius, Maria Cleopae, et Maria 
Magdalene. 

Cum vidisset ergo Iesus matrem et discipulum 
stantem, quem diligebat, dicit matri: " Mulier, 
ecce filius tuus ". 

Deinde dicit discipulo: " Ecce mater tua ". Et ex 
illa hora accepit eam discipulus in sua. 

Post hoc sciens Iesus quia iam omnia consummata 
sunt, ut consummaretur Scriptura, dicit: " Sitio 
". 

Vas positum erat aceto plenum; spongiam ergo 
plenam aceto hyssopo circumponentes, obtulerunt 
ori eius. 

Cum ergo accepisset acetum, Iesus dixit: " 
Consummatum est! ". Et inclinato capite tradidit 
spiritum. 

Iudaei ergo, quoniam Parasceve erat, ut non 
remanerent in cruce corpora sabbato, erat enim 
magnus dies illius sabbati, rogaverunt Pilatum, ut 
frangerentur eorum crura, et tollerentur. 

Venerunt ergo milites et primi quidem fregerunt 
crura et alterius, qui crucifixus est cum eo; 

ad Iesum autem cum venissent, ut viderunt eum iam 
mortuum, non fregerunt eius crura, 

sed unus militum lancea latus eius aperuit, et 
continuo exivit sanguis et aqua. 

Et qui vidit, testimonium perhibuit, et verum est 
eius testimonium, et ille scit quia vera dicit, ut 
et vos credatis. 

Facta sunt enim haec, ut Scriptura impleatur: " Os 
non comminuetur eius ", 

et iterum alia Scriptura dicit: " Videbunt in quem 
transfixerunt ". 

Post haec autem rogavit Pilatum Ioseph ab 
Arimathaea, qui erat discipulus Iesu, occultus 
autem propter metum Iudaeorum, ut tolleret corpus 
Iesu; et permisit Pilatus. Venit ergo et tulit 
corpus eius. 

Venit autem et Nicodemus, qui venerat ad eum nocte 
primum, ferens mixturam myrrhae et aloes quasi 
libras centum. 

Acceperunt ergo corpus Iesu et ligaverunt illud 
linteis cum aromatibus, sicut mos Iudaeis est 
sepelire. 

Erat autem in loco, ubi crucifixus est, hortus, et 
in horto monumentum novum, in quo nondum quisquam 
positus erat. 

Ibi ergo propter Parascevem Iudaeorum, quia iuxta 
erat monumentum, posuerunt Iesum. 

Prima autem sabbatorum Maria Magdalene venit ma 
ne, cum adhuc tenebrae essent, ad monumentum et 
videt lapidem sublatum a monumento. 

Currit ergo et venit ad Simonem Petrum et ad alium 
discipulum, quem amabat Iesus, et dicit eis: " 
Tulerunt Dominum de monumento, et nescimus, ubi 
posuerunt eum! ". 

Exiit ergo Petrus et ille alius discipulus, et 
veniebant ad monumentum. 

Currebant autem duo simul, et ille alius 
discipulus praecucurrit citius Petro et venit 
primus ad monumentum; 

et cum se inclinasset, videt posita linteamina, 
non tamen introivit. 

Venit ergo et Simon Petrus sequens eum et 
introivit in monumentum; et videt linteamina 
posita 

et sudarium, quod fuerat super caput eius, non cum 
linteaminibus positum, sed separatim involutum in 
unum locum. 

Tunc ergo introivit et alter discipulus, qui 
venerat primus ad monumentum, et vidit et 
credidit. 

Nondum enim sciebant Scripturam, quia oportet eum 
a mortuis resurgere. 

Abierunt ergo iterum ad semetipsos discipuli. 

Maria autem stabat ad monumentum foris plorans. 
Dum ergo fleret, inclinavit se in monumentum 

et videt duos angelos in albis sedentes, unum ad 
caput et unum ad pedes, ubi positum fuerat corpus 
Iesu. 

Et dicunt ei illi: " Mulier, quid ploras? ". Dicit 
eis: " Tulerunt Dominum meum, et nescio, ubi 
posuerunt eum ". 

Haec cum dixisset, conversa est retrorsum et videt 
Iesum stantem; et non sciebat quia Iesus est. 

Dicit ei Iesus: " Mulier, quid ploras? Quem 
quaeris? ". Illa, existimans quia hortulanus 
esset, dicit ei: " Domine, si tu sustulisti eum, 
dicito mihi, ubi posuisti eum, et ego eum tollam 
". 

Dicit ei Iesus: " Maria! ". Conversa illa dicit ei 
Hebraice: " Rabbuni! " — quod dicitur Magister 
C. 

Dicit ei Iesus: " Iam noli me tenere, nondum enim 
ascendi ad Patrem; vade autem ad fratres meos et 
dic eis: Ascendo ad Patrem meum et Patrem vestrum, 
et Deum meum et Deum vestrum ". 

Venit Maria Magdalene annuntians discipulis: " 
Vidi Dominum! ", et quia haec dixit ei. 

Cum esset ergo sero die illa prima sabbatorum, et 
fores essent clausae, ubi erant discipuli, propter 
metum Iudaeorum, venit Iesus et stetit in medio et 
dicit eis: " Pax vobis! ". 

Et hoc cum dixisset, ostendit eis manus et latus. 
Gavisi sunt ergo discipuli, viso Domino. 

Dixit ergo eis iterum: " Pax vobis! Sicut misit me 
Pater, et ego mitto vos ". 

Et cum hoc dixisset, insufflavit et dicit eis: " 
Accipite Spiritum Sanctum. 

Quorum remiseritis peccata, remissa sunt eis; 
quorum retinueritis, retenta sunt ". 

Thomas autem, unus ex Duodecim, qui dicitur 
Didymus, non erat cum eis, quando venit Iesus. 

Dicebant ergo ei alii discipuli: " Vidimus 
Dominum! ". Ille autem dixit eis: " Nisi videro in 
manibus eius signum clavorum et mittam digitum 
meum in signum clavorum et mittam manum meam in 
latus eius, non credam ". 

Et post dies octo iterum erant discipuli eius 
intus, et Thomas cum eis. Venit Iesus ianuis 
clausis et stetit in medio et dixit: " Pax vobis! 
". 

Deinde dicit Thomae: " Infer digitum tuum huc et 
vide manus meas et affer manum tuam et mitte in 
latus meum; et noli fieri incredulus sed fidelis! 
". 

Respondit Thomas et dixit ei: " Dominus meus et 
Deus meus! ". 

Dicit ei Iesus: " Quia vidisti me, credidisti. 
Beati, qui non viderunt et crediderunt! ". 

Multa quidem et alia signa fecit Iesus in 
conspectu discipulorum suorum, quae non sunt 
scripta in libro hoc; 

haec autem scripta sunt, ut credatis quia Iesus 
est Christus Filius Dei et ut credentes vitam 
habeatis in nomine eius. 

Postea manifestavit se ite rum Iesus discipulis ad 
mare Tiberiadis; manifestavit autem sic. 

Erant simul Simon Petrus et Thomas, qui dicitur 
Didymus, et Nathanael, qui erat a Cana Galilaeae, 
et filii Zebedaei et alii ex discipulis eius duo. 

Dicit eis Simon Petrus: " Vado piscari ". Dicunt 
ei: " Venimus et nos tecum ". Exierunt et 
ascenderunt in navem; et illa nocte nihil 
prendiderunt. 

Mane autem iam facto, stetit Iesus in litore; non 
tamen sciebant discipuli quia Iesus est. 

Dicit ergo eis Iesus: " Pueri, numquid 
pulmentarium habetis? ". Responderunt ei: " Non ". 

Ille autem dixit eis: " Mittite in dexteram 
navigii rete et invenietis ". Miserunt ergo et iam 
non valebant illud trahere a multitudine piscium. 

Dicit ergo discipulus ille, quem diligebat Iesus, 
Petro: " Dominus est! ". Simon ergo Petrus, cum 
audisset quia Dominus est, tunicam succinxit se, 
erat enim nudus, et misit se in mare; 

alii autem discipuli navigio venerunt, non enim 
longe erant a terra, sed quasi cubitis ducentis, 
trahentes rete piscium. 

Ut ergo descenderunt in terram, vident prunas 
positas et piscem superpositum et panem. 

Dicit eis Iesus: " Afferte de piscibus, quos 
prendidistis nunc ". 

Ascendit ergo Simon Petrus et traxit rete in 
terram, plenum magnis piscibus centum quinquaginta 
tribus; et cum tanti essent, non est scissum rete. 

Dicit eis Iesus: " Venite, prandete ". Nemo autem 
audebat discipulorum interrogare eum: " Tu quis 
es? ", scientes quia Dominus est. 

Venit Iesus et accipit panem et dat eis et piscem 
similiter. 

Hoc iam tertio manifestatus est Iesus discipulis, 
cum resurrexisset a mortuis. 

Cum ergo prandissent, dicit Simoni Petro Iesus: " 
Simon Ioannis, diligis me plus his? ". Dicit ei: " 
Etiam, Domine, tu scis quia amo te ". Dicit ei: " 
Pasce agnos meos ". 

Dicit ei iterum secundo: " Simon Ioannis, diligis 
me? ". Ait illi: " Etiam, Domine, tu scis quia amo 
te ". Dicit ei: " Pasce oves meas ". 

Dicit ei tertio: " Simon Ioannis, amas me? ". 
Contristatus est Petrus quia dixit ei tertio: " 
Amas me? ", et dicit ei: " Domine, tu omnia scis, 
tu cognoscis quia amo te ". Dicit ei: " Pasce oves 
meas. 

Amen, amen dico tibi: Cum esses iunior, cingebas 
teipsum et ambulabas, ubi volebas; cum autem 
senueris, extendes manus tuas, et alius te cinget 
et ducet, quo non vis ". 

Hoc autem dixit significans qua morte 
clarificaturus esset Deum. Et hoc cum dixisset, 
dicit ei: " Sequere me ". 

Conversus Petrus videt illum discipulum, quem 
diligebat Iesus, sequentem, qui et recubuit in 
cena super pectus eius et dixit: " Domine, quis 
est qui tradit te? ". 

Hunc ergo cum vidisset Petrus, dicit Iesu: " 
Domine, hic autem quid? ". 

Dicit ei Iesus: " Si eum volo manere donec veniam, 
quid ad te? Tu me sequere ". 

Exivit ergo sermo iste in fratres, quia discipulus 
ille non moritur. Non autem dixit ei Iesus: " Non 
moritur ", sed: " Si eum volo manere donec veniam, 
quid ad te? ". 

Hic est discipulus, qui testimonium perhibet de 
his et scripsit haec; et scimus quia verum est 
testimonium eius. 

Sunt autem et alia multa, quae fecit Iesus; quae, 
si scribantur per singula, nec ipsum arbitror 
mundum capere eos, qui scribendi sunt, libros. 

Primum quidem sermonem feci de omnibus, o 
Theophile, quae coepit Iesus facere et docere, 

usque in diem, qua, cum praecepisset apostolis per 
Spiritum Sanctum, quos elegit, assumptus est; 

quibus et praebuit seipsum vivum post passionem 
suam in multis argumentis, per dies quadraginta 
apparens eis et loquens ea, quae sunt de regno 
Dei. 

Et convescens praecepit eis ab Hierosolymis ne 
discederent, sed exspectarent promissionem Patris: 
" Quam audistis a me, 

quia Ioannes quidem baptizavit aqua, vos autem 
baptizabimini in Spiritu Sancto non post multos 
hos dies ". 

Igitur qui convenerant, interrogabant eum 
dicentes: " Domine, si in tempore hoc restitues 
regnum Israeli? ". 

Dixit autem eis: " Non est vestrum nosse tempora 
vel momenta, quae Pater posuit in sua potestate, 

sed accipietis virtutem, superveniente Sancto 
Spiritu in vos, et eritis mihi testes et in 
Ierusalem et in omni Iudaea et Samaria et usque ad 
ultimum terrae ". 

Et cum haec dixisset, videntibus illis, elevatus 
est, et nubes suscepit eum ab oculis eorum. 

Cumque intuerentur in caelum, eunte illo, ecce duo 
viri astiterunt iuxta illos in vestibus albis, 

qui et dixerunt: " Viri Galilaei, quid statis 
aspicientes in caelum? Hic Iesus, qui assumptus 
est a vobis in caelum, sic veniet quemadmodum 
vidistis eum euntem in caelum ". 

Tunc reversi sunt in Ierusalem a monte, qui 
vocatur Oliveti, qui est iuxta Ierusalem sabbati 
habens iter. 

Et cum introissent, in cenaculum ascenderunt, ubi 
manebant et Petrus et Ioannes et Iacobus et 
Andreas, Philippus et Thomas, Bartholomaeus et 
Matthaeus, Iacobus Alphaei et Simon Zelotes et 
Iudas Iacobi. 

Hi omnes erant perseverantes unanimiter in 
oratione cum mulieribus et Maria matre Iesu et 
fratribus eius. 

Et in diebus illis exsurgens Petrus in medio 
fratrum dixit — erat autem turba hominum simul 
fere centum viginti C: 

" Viri fratres, oportebat impleri Scripturam, quam 
praedixit Spiritus Sanctus per os David de Iuda, 
qui fuit dux eorum, qui comprehenderunt Iesum, 

quia connumeratus erat in nobis et sortitus est 
sortem ministerii huius. 

Hic quidem possedit agrum de mercede iniquitatis; 
et pronus factus crepuit medius, et diffusa sunt 
omnia viscera eius. 

Et notum factum est omnibus habitantibus 
Ierusalem, ita ut appellaretur ager ille lingua 
eorum Aceldamach, hoc est ager Sanguinis. 

Scriptum est enim in libro Psalmorum: "Fiat 
commoratío eius deserta, et non sit qui inhabitet 
in ea" et: "Episcopatum eius accipiat alius". 

Oportet ergo ex his viris, qui nobiscum congregati 
erant in omni tempore, quo intravit et exivit 
inter nos Dominus Iesus, 

incipiens a baptismate Ioannis usque in diem, qua 
assumptus est a nobis, testem resurrectionis eius 
nobiscum fieri unum ex istis ". 

Et statuerunt duos, Ioseph, qui vocabatur 
Barsabbas, qui cognominatus est Iustus, et 
Matthiam. 

Et orantes dixerunt: " Tu, Domine, qui corda nosti 
omnium, ostende quem elegeris ex his duobus unum 

accipere locum ministerii huius et apostolatus, de 
quo praevaricatus est Iudas, ut abiret in locum 
suum ". 

Et dederunt sortes eis, et cecidit sors super 
Matthiam, et annumeratus est cum undecim 
apostolis. 

Et cum compleretur dies Pen tecostes, erant omnes 
pariter in eodem loco. 

Et factus est repente de caelo sonus tamquam 
advenientis spiritus vehementis et replevit totam 
domum, ubi erant sedentes. 

Et apparuerunt illis dispertitae linguae tamquam 
ignis, seditque supra singulos eorum; 

et repleti sunt omnes Spiritu Sancto et coeperunt 
loqui aliis linguis, prout Spiritus dabat eloqui 
illis. 

Erant autem in Ierusalem habitantes Iudaei, viri 
religiosi ex omni natione, quae sub caelo est; 

facta autem hac voce, convenit multitudo et 
confusa est, quoniam audiebat unusquisque lingua 
sua illos loquentes. 

Stupebant autem et mirabantur dicentes: " Nonne 
ecce omnes isti, qui loquuntur, Galilaei sunt? 

Et quomodo nos audimus unusquisque propria lingua 
nostra, in qua nati sumus? 

Parthi et Medi et Elamitae et qui habitant 
Mesopotamiam, Iudaeam quoque et Cappadociam, 
Pontum et Asiam, 

Phrygiam quoque et Pamphyliam, Aegyptum et partes 
Libyae, quae est circa Cyrenem, et advenae Romani, 

Iudaei quoque et proselyti, Cretes et Arabes, 
audimus loquentes eos nostris linguis magnalia Dei 
". 

Stupebant autem omnes et haesitabant ad invicem 
dicentes: " Quidnam hoc vult esse? "; 

alii autem irridentes dicebant: " Musto pleni sunt 
isti ". 

Stans autem Petrus cum Undecim levavit vocem suam 
et locutus est eis: " Viri Iudaei et qui habitatis 
Ierusalem universi, hoc vobis notum sit, et 
auribus percipite verba mea. 

Non enim, sicut vos aestimatis, hi ebrii sunt, est 
enim hora diei tertia; 

sed hoc est, quod dictum est per prophetam Ioel: 

"Et erit: in novissimis diebus, dicit Deus, 
effundam de Spiritu meo super omnem carnem, et 
prophetabunt filii vestri et filiae vestrae, et 
iuvenes vestri visiones videbunt, et seniores 
vestri somnia somniabunt; 

et quidem super servos meos et super ancillas meas 
in diebus illis effundam de Spiritu meo, et 
prophetabunt. 

Et dabo prodigia in caelo sursum et signa in terra 
deorsum, sanguinem et ignem et vaporem fumi; 

sol convertetur in tenebras, et luna in sanguinem, 
antequam veniat dies Domini magnus et manifestus. 

Et erit: omnis quicumque invocaverit nomen Domini, 
salvus erit". 

Viri Israelitae, audite verba haec: Iesum 
Nazarenum, virum approbatum a Deo apud vos 
virtutibus et prodigiis et signis, quae fecit per 
illum Deus in medio vestri, sicut ipsi scitis, 

hunc definito consilio et praescientia Dei 
traditum per manum iniquorum affigentes 
interemistis, 

quem Deus suscitavit, solutis doloribus mortis, 
iuxta quod impossibile erat teneri illum ab ea. 

David enim dicit circa eum: "Providebam Dominum 
coram me semper, quoniam a dextris meis est, ne 
commovear. 

Propter hoc laetatum est cor meum, et exsultavit 
lingua mea; insuper et caro mea requiescet in spe. 

Quoniam non derelinques animam meam in inferno 
neque dabis Sanctum tuum videre corruptionem. 

Notas fecisti mihi vias vitae, replebis me 
iucunditate cum facie tua". 

Viri fratres, liceat audenter dicere ad vos de 
patriarcha David, quoniam et defunctus est et 
sepultus est, et sepulcrum eius est apud nos usque 
in hodiernum diem; 

propheta igitur cum esset et sciret quia iure 
iurando iurasset illi Deus de fructu lumbi eius 
sedere super sedem eius, 

providens locutus est de resurrectione Christi, 
quia neque derelictus est in inferno, neque caro 
eius vidit corruptionem. 

Hunc Iesum resuscitavit Deus, cuius omnes nos 
testes sumus. 

Dextera igitur Dei exaltatus, et promissione 
Spiritus Sancti accepta a Patre, effudit hunc, 
quem vos videtis et auditis. 

Non enim David ascendit in caelos; dicit autem 
ipse: "Dixit Dominus Domino meo: Sede a dextris 
meis, 

donec ponam inimicos tuos scabellum pedum tuorum". 

Certissime ergo sciat omnis domus Israel quia et 
Dominum eum et Christum Deus fecit, hunc Iesum, 
quem vos crucifixistis ". 

His auditis, compuncti sunt corde et dixerunt ad 
Petrum et reliquos apostolos: " Quid faciemus, 
viri fratres? ". 

Petrus vero ad illos: " Paenitentiam, inquit, 
agite, et baptizetur unusquisque vestrum in nomine 
Iesu Christi in remissionem peccatorum vestrorum, 
et accipietis donum Sancti Spiritus; 

vobis enim est repromissio et filiis vestris et 
omnibus, qui longe sunt, quoscumque advocaverit 
Dominus Deus noster ". 

Aliis etiam verbis pluribus testificatus est et 
exhortabatur eos dicens: " Salvamini a generatione 
ista prava ". 

Qui ergo, recepto sermone eius, baptizati sunt; et 
appositae sunt in il la die animae circiter tria 
milia. 

Erant autem perseverantes in doctrina apostolorum 
et communicatione, in fractione panis et 
orationibus. 

Fiebat autem omni animae timor; multa quoque 
prodigia et signa per apostolos fiebant. 

Omnes autem, qui crediderant, erant pariter et 
habebant omnia communia; 

et possessiones et substantias vendebant et 
dividebant illas omnibus, prout cuique opus erat; 

cotidie quoque perdurantes unanimiter in templo et 
frangentes circa domos panem, sumebant cibum cum 
exsultatione et simplicitate cordis, 

collaudantes Deum et habentes gratiam ad omnem 
plebem. Dominus autem augebat, qui salvi fierent 
cotidie in idipsum. 

Petrus autem et Ioannes ascen debant in templum ad 
horam orationis nonam. 

Et quidam vir, qui erat claudus ex utero matris 
suae, baiulabatur; quem ponebant cotidie ad portam 
templi, quae dicitur Speciosa, ut peteret 
eleemosynam ab introeuntibus in templum; 

is cum vidisset Petrum et Ioannem incipientes 
introire in templum, rogabat, ut eleemosynam 
acciperet. 

Intuens autem in eum Petrus cum Ioanne dixit: " 
Respice in nos ". 

At ille intendebat in eos, sperans se aliquid 
accepturum ab eis. 

Petrus autem dixit: " Argentum et aurum non est 
mihi; quod autem habeo, hoc tibi do: In nomine 
Iesu Christi Nazareni surge et ambula! ". 

Et apprehensa ei manu dextera, allevavit eum; et 
protinus consolidatae sunt bases eius et tali, 

et exsiliens stetit et ambulabat; et intravit cum 
illis in templum, ambulans et exsiliens et laudans 
Deum. 

Et vidit omnis populus eum ambulantem et laudantem 
Deum; 

cognoscebant autem illum quoniam ipse erat, qui ad 
eleemosynam sedebat ad Speciosam portam templi, et 
impleti sunt stupore et exstasi in eo, quod 
contigerat illi. 

Cum teneret autem Petrum et Ioannem, concurrit 
omnis populus ad eos ad porticum, qui appellatur 
Salomonis, stupentes. 

Videns autem Petrus respondit ad populum: " Viri 
Israelitae, quid miramini in hoc aut nos quid 
intuemini, quasi nostra virtute aut pietate 
fecerimus hunc ambulare? 

Deus Abraham et Deus Isaac et Deus Iacob, Deus 
patrum nostrorum, glorificavit puerum suum Iesum, 
quem vos quidem tradidistis et negastis ante 
faciem Pilati, iudicante illo dimitti; 

vos autem Sanctum et Iustum negastis et petistis 
virum homicidam donari vobis, 

ducem vero vitae interfecistis, quem Deus 
suscitavit a mortuis, cuius nos testes sumus. 

Et in fide nominis eius hunc, quem videtis et 
nostis, confirmavit nomen eius; et fides, quae per 
eum est, dedit huic integritatem istam in 
conspectu omnium vestrum. 

Et nunc, fratres, scio quia per ignorantiam 
fecistis, sicut et principes vestri; 

Deus autem, quae praenuntiavit per os omnium 
Prophetarum pati Christum suum, implevit sic. 

Paenitemini igitur et convertimini, ut deleantur 
vestra peccata, 

ut veniant tempora refrigerii a conspectu Domini, 
et mittat eum, qui praedestinatus est vobis 
Christus, Iesum, 

quem oportet caelum quidem suscipere usque in 
tempora restitutionis omnium, quae locutus est 
Deus per os sanctorum a saeculo suorum 
prophetarum. 

Moyses quidem dixit: "Prophetam vobis suscitabit 
Dominus Deus vester de fratribus vestris tamquam 
me; ipsum audietis iuxta omnia, quaecumque locutus 
fuerit vobis. 

Erit autem: omnis anima, quae non audierit 
prophetam illum, exterminabitur de plebe". 

Et omnes prophetae a Samuel et deinceps quotquot 
locuti sunt, etiam annuntiaverunt dies istos. 

Vos estis filii prophetarum et testamenti, quod 
disposuit Deus ad patres vestros dicens ad 
Abraham: "Et in semine tuo benedicentur omnes 
familiae terrae". 

Vobis primum Deus suscitans Puerum suum, misit eum 
benedicentem vobis in avertendo unumquemque a 
nequitiis vestris ". 

Loquentibus autem illis ad populum, supervenerunt 
eis sa cerdotes et magistratus templi et 
sadducaei, 

dolentes quod docerent populum et annuntiarent in 
Iesu resurrectionem ex mortuis; 

et iniecerunt in eos manus et posuerunt in 
custodiam in crastinum; erat enim iam vespera. 

Multi autem eorum, qui audierant verbum, 
crediderunt; et factus est numerus virorum quinque 
milia. 

Factum est autem in crastinum, ut congregarentur 
principes eorum et seniores et scribae in 
Ierusalem, 

et Annas princeps sacerdotum et Caiphas et Ioannes 
et Alexander et quotquot erant de genere 
sacerdotali, 

et statuentes eos in medio interrogabant: " In qua 
virtute aut in quo nomine fecistis hoc vos? ". 

Tunc Petrus repletus Spiritu Sancto dixit ad eos: 
" Principes populi et seniores, 

si nos hodie diiudicamur in benefacto hominis 
infirmi, in quo iste salvus factus est, 

notum sit omnibus vobis et omni plebi Israel quia 
in nomine Iesu Christi Nazareni, quem vos 
crucifixistis, quem Deus suscitavit a mortuis, in 
hoc iste astat coram vobis sanus. 

Hic est lapis, qui reprobatus est a vobis 
aedificatoribus, qui factus est in caput anguli. 

Et non est in alio aliquo salus, nec enim nomen 
aliud est sub caelo datum in hominibus, in quo 
oportet nos salvos fieri ". 

Videntes autem Petri fiduciam et Ioannis, et 
comperto quod homines essent sine litteris et 
idiotae, admirabantur et cognoscebant eos quoniam 
cum Iesu fuerant; 

hominem quoque videntes stantem cum eis, qui 
curatus fuerat, nihil poterant contradicere. 

Iubentes autem eos foras extra concilium secedere, 
conferebant ad invicem 

dicentes: " Quid faciemus hominibus istis? Quoniam 
quidem notum signum factum est per eos omnibus 
habitantibus in Ierusalem manifestum, et non 
possumus negare; 

sed ne amplius divulgetur in populum, comminemur 
eis, ne ultra loquantur in nomine hoc ulli hominum 
". 

Et vocantes eos denuntiaverunt, ne omnino 
loquerentur neque docerent in nomine Iesu. 

Petrus vero et Ioannes respondentes dixerunt ad 
eos: " Si iustum est in conspectu Dei vos potius 
audire quam Deum, iudicate; 

non enim possumus nos, quae vidimus et audivimus, 
non loqui ". 

At illi ultra comminantes dimiserunt eos, 
nequaquam invenientes, quomodo punirent eos, 
propter populum, quia omnes glorificabant Deum in 
eo, quod acciderat; 

annorum enim erat amplius quadraginta homo, in quo 
factum erat signum istud sanitatis. 

Dimissi autem venerunt ad suos et annuntiaverunt 
quanta ad eos principes sacerdotum et seniores 
dixissent. 

Qui cum audissent, unanimiter levaverunt vocem ad 
Deum et dixerunt: " Domine, tu, qui fecisti caelum 
et terram et mare et omnia, quae in eis sunt, 

qui Spiritu Sancto per os patris nostri David 
pueri tui dixisti: "Quare fremuerunt gentes, et 
populi meditati sunt inania? 

Astiterunt reges terrae, et principes convenerunt 
in unum adversus Dominum et adversus Christum 
eius". 

Convenerunt enim vere in civitate ista adversus 
sanctum puerum tuum Iesum, quem unxisti, Herodes 
et Pontius Pilatus cum gentibus et populis Israel 

facere, quaecumque manus tua et consilium 
praedestinavit fieri. 

Et nunc, Domine, respice in minas eorum et da 
servis tuis cum omni fiducia loqui verbum tuum, 

in eo quod manum tuam extendas ad sanitatem et 
signa et prodigia facienda per nomen sancti pueri 
tui Iesu ". 

Et cum orassent, motus est locus, in quo erant 
congregati, et repleti sunt omnes Sancto Spiritu 
et loquebantur verbum Dei cum fiducia. 

Multitudinis autem credentium erat cor et anima 
una, nec quisquam eorum, quae possidebant, aliquid 
suum esse dicebat, sed erant illis omnia communia. 

Et virtute magna reddebant apostoli testimonium 
resurrectionis Domini Iesu, et gratia magna erat 
super omnibus illis. 

Neque enim quisquam egens erat inter illos; 
quotquot enim possessores agrorum aut domorum 
erant, vendentes afferebant pretia eorum, quae 
vendebant, 

et ponebant ante pedes apostolorum; dividebatur 
autem singulis, prout cuique opus erat. 

Ioseph autem, qui cognominatus est Barnabas ab 
apostolis — quod est interpretatum filius 
Consolationis — Levites, Cyprius genere, 

cum haberet agrum, vendidit et attulit pecuniam et 
posuit ante pedes apostolorum. 

Vir autem quidam nomine Ananias cum Sapphira uxore 
sua vendidit agrum 

et subtraxit de pretio, conscia quoque uxore, et 
afferens partem quandam ad pedes apostolorum 
posuit. 

Dixit autem Petrus: " Anania, cur implevit Satanas 
cor tuum mentiri te Spiritui Sancto et subtrahere 
de pretio agri? 

Nonne manens tibi manebat et venumdatum in tua 
erat potestate? Quare posuisti in corde tuo hanc 
rem? Non es mentitus hominibus sed Deo! ". 

Audiens autem Ananias haec verba cecidit et 
exspiravit; et factus est timor magnus in omnes 
audientes. 

Surgentes autem iuvenes involverunt eum et 
efferentes sepelierunt. 

Factum est autem quasi horarum trium spatium, et 
uxor ipsius nesciens, quod factum fuerat, 
introivit. 

Respondit autem ei Petrus: " Dic mihi, si tanti 
agrum vendidistis? ". At illa dixit: " Etiam, 
tanti ". 

Petrus autem ad eam: " Quid est quod convenit 
vobis tentare Spiritum Domini? Ecce pedes eorum, 
qui sepelierunt virum tuum, ad ostium, et efferent 
te ". 

Confestim cecidit ante pedes eius et exspiravit; 
intrantes autem iuvenes invenerunt illam mortuam 
et efferentes sepelierunt ad virum suum. 

Et factus est timor magnus super universam 
ecclesiam et in omnes, qui audierunt haec. 

Per manus autem apostolorum fiebant signa et 
prodigia multa in plebe; et erant unanimiter omnes 
in porticu Salomonis. 

Ceterorum autem nemo audebat coniungere se illis, 
sed magnificabat eos populus; 

magis autem addebantur credentes Domino 
multitudines virorum ac mulierum, 

ita ut et in plateas efferrent infirmos et 
ponerent in lectulis et grabatis, ut, veniente 
Petro, saltem umbra illius obumbraret quemquam 
eorum. 

Concurrebat autem et multitudo vicinarum civitatum 
Ierusalem, afferentes aegros et vexatos ab 
spiritibus immundis, qui curabantur omnes. 

Exsurgens autem princeps sacerdotum et omnes, qui 
cum illo erant, quae est haeresis sadducaeorum, 
repleti sunt zelo 

et iniecerunt manus in apostolos et posuerunt 
illos in custodia publica. 

Angelus autem Domini per noctem aperuit ianuas 
carceris et educens eos dixit: 

" Ite et stantes loquimini in templo plebi omnia 
verba vitae huius ". 

Qui cum audissent, intraverunt diluculo in templum 
et docebant. Adveniens autem princeps sacerdotum 
et, qui cum eo erant, convocaverunt concilium et 
omnes seniores filiorum Israel et miserunt in 
carcerem, ut adducerentur illi. 

Cum venissent autem ministri, non invenerunt illos 
in carcere; reversi autem nuntiaverunt 

dicentes: " Carcerem invenimus clausum cum omni 
diligentia et custodes stantes ad ianuas; 
aperientes autem intus neminem invenimus! ". 

Ut audierunt autem hos sermones, magistratus 
templi et principes sacerdotum ambigebant de illis 
quidnam fieret illud. 

Adveniens autem quidam nuntiavit eis: " Ecce viri, 
quos posuistis in carcere, sunt in templo stantes 
et docentes populum ". 

Tunc abiens magistratus cum ministris adducebat 
illos, non per vim; timebant enim populum, ne 
lapidarentur. 

Et cum adduxissent illos, statuerunt in concilio. 
Et interrogavit eos princeps sacerdotum 

dicens: " Nonne praecipiendo praecepimus vobis, ne 
doceretis in nomine isto? Et ecce replevistis 
Ierusalem doctrina vestra et vultis inducere super 
nos sanguinem hominis istius ". 

Respondens autem Petrus et apostoli dixerunt: " 
Oboedire oportet Deo magis quam hominibus. 

Deus patrum nostrorum suscitavit Iesum, quem vos 
interemistis suspendentes in ligno; 

hunc Deus Ducem et Salvatorem exaltavit dextera 
sua ad dandam paenitentiam Israel et remissionem 
peccatorum. 

Et nos sumus testes horum verborum, et Spiritus 
Sanctus, quem dedit Deus oboedientibus sibi ". 

Haec cum audissent, dissecabantur et volebant 
interficere illos. 

Surgens autem quidam in concilio pharisaeus nomine 
Gamaliel, legis doctor honorabilis universae 
plebi, iussit foras ad breve homines fieri 

dixitque ad illos: " Viri Israelitae, attendite 
vobis super hominibus istis quid acturi sitis. 

Ante hos enim dies exstitit Theudas dicens esse se 
aliquem, cui consensit virorum numerus circiter 
quadringentorum; qui occisus est, et omnes, 
quicumque credebant ei, dissipati sunt et redacti 
sunt ad nihilum. 

Post hunc exstitit Iudas Galilaeus in diebus 
census et avertit populum post se; et ipse periit, 
et omnes, quotquot consentiebant ei, dispersi 
sunt. 

Et nunc dico vobis: Discedite ab hominibus istis 
et sinite illos. Quoniam si est ex hominibus 
consilium hoc aut opus hoc, dissolvetur; 

si vero ex Deo est, non poteritis dissolvere eos, 
ne forte et adversus Deum pugnantes inveniamini! 
". Consenserunt autem illi 

et convocantes apostolos, caesis denuntiaverunt, 
ne loquerentur in nomine Iesu, et dimiserunt eos. 

Et illi quidem ibant gaudentes a conspectu 
concilii, quoniam digni habiti sunt pro nomine 
contumeliam pati; 

et omni die in templo et circa domos non cessabant 
docentes et evangelizantes Christum, Iesum. 

In diebus autem illis, crescente numero 
discipulorum, factus est murmur Graecorum adversus 
Hebraeos, eo quod neglegerentur in ministerio 
cotidiano viduae eorum. 

Convocantes autem Duodecim multitudinem 
discipulorum, dixerunt: " Non est aequum nos 
derelinquentes verbum Dei ministrare mensis; 

considerate vero, fratres, viros ex vobis boni 
testimonii septem plenos Spiritu et sapientia, 
quos constituemus super hoc opus; 

nos vero orationi et ministerio verbi instantes 
erimus ". 

Et placuit sermo coram omni multitudine; et 
elegerunt Stephanum, virum plenum fide et Spiritu 
Sancto, et Philippum et Prochorum et Nicanorem et 
Timonem et Parmenam et Nicolaum proselytum 
Antiochenum, 

quos statuerunt ante conspectum apostolorum, et 
orantes imposuerunt eis manus. 

Et verbum Dei crescebat, et multiplicabatur 
numerus discipulorum in Ierusalem valde; multa 
etiam turba sacerdotum oboediebat fidei. 

Stephanus autem plenus gratia et virtute faciebat 
prodigia et signa magna in populo. 

Surrexerunt autem quidam de synagoga, quae 
appellatur Libertinorum et Cyrenensium et 
Alexandrinorum et eorum, qui erant a Cilicia et 
Asia, disputantes cum Stephano; 

et non poterant resistere sapientiae et Spiritui, 
quo loquebatur. 

Tunc submiserunt viros, qui dicerent: " Audivimus 
eum dicentem verba blasphema in Moysen et Deum "; 

et commoverunt plebem et seniores et scribas, et 
concurrentes rapuerunt eum et adduxerunt in 
concilium 

et statuerunt testes falsos dicentes: " Homo iste 
non cessat loqui verba adversus locum sanctum et 
Legem; 

audivimus enim eum dicentem quoniam Iesus 
Nazarenus hic destruet locum istum et mutabit 
consuetudines, quas tradidit nobis Moyses ". 

Et intuentes eum omnes, qui sedebant in concilio, 
viderunt faciem eius tamquam faciem angeli. 

Dixit autem princeps sacerdo tum: " Si haec ita se 
habent? ". 

Qui ait: " Viri fratres et patres, audite. Deus 
gloriae apparuit patri nostro Abraham, cum esset 
in Mesopotamia, priusquam moraretur in Charran, 

et dixit ad illum: "Exi de terra tua et de 
cognatione tua et veni in terram, quam tibi 
monstravero". 

Tunc egressus de terra Chaldaeorum habitavit in 
Charran. Et inde, postquam mortuus est pater eius, 
transtulit illum in terram istam, in qua nunc vos 
habitatis; 

et non dedit illi hereditatem in ea nec passum 
pedis et repromisit dare illi eam in possessionem 
et semini eius post ipsum, cum non haberet filium. 

Locutus est autem sic Deus: "Erit semen eius 
accola in terra aliena, et servituti eos subicient 
et male tractabunt annis quadringentis; 

et gentem, cui servierint, iudicabo ego, dixit 
Deus; et post haec exibunt et deservient mihi in 
loco isto". 

Et dedit illi testamentum circumcisionis; et sic 
genuit Isaac et circumcidit eum die octava, et 
Isaac Iacob, et Iacob duodecim patriarchas. 

Et patriarchae aemulantes Ioseph vendiderunt in 
Aegyptum; et erat Deus cum eo 

et eripuit eum ex omnibus tribulationibus eius et 
dedit ei gratiam et sapientiam in conspectu 
pharaonis regis Aegypti; et constituit eum 
praepositum super Aegyptum et super omnem domum 
suam. 

Venit autem fames in universam Aegyptum et Chanaan 
et tribulatio magna, et non inveniebant cibos 
patres nostri. 

Cum audisset autem Iacob esse frumentum in 
Aegypto, misit patres nostros primum; 

et in secundo cognitus est Ioseph a fratribus 
suis, et manifestatum est pharaoni genus Ioseph. 

Mittens autem Ioseph accersivit Iacob patrem suum 
et omnem cognationem in animabus septuaginta 
quinque; 

et descendit Iacob in Aegyptum. Et defunctus est 
ipse et patres nostri; 

et translati sunt in Sichem et positi sunt in 
sepulcro, quod emit Abraham pretio argenti a 
filiis Hemmor in Sichem. 

Cum appropinquaret autem tempus repromissionis, 
quam confessus erat Deus Abrahae, crevit populus 
et multiplicatus est in Aegypto, 

quoadusque surrexit rex alius super Aegypto, qui 
non sciebat Ioseph. 

Hic circumveniens genus nostrum, afflixit patres, 
ut exponerent infantes suos, ne vivi servarentur. 

Eodem tempore natus est Moyses et erat formosus 
coram Deo; qui nutritus est tribus mensibus in 
domo patris. 

Exposito autem illo, sustulit eum filia pharaonis 
et enutrivit eum sibi in filium; 

et eruditus est Moyses in omni sapientia 
Aegyptiorum; et erat potens in verbis et in 
operibus suis. 

Cum autem impleretur ei quadraginta annorum 
tempus, ascendit in cor eius, ut visitaret fratres 
suos filios Israel. 

Et cum vidisset quendam iniuriam patientem, 
vindicavit et fecit ultionem ei, qui opprimebatur, 
percusso Aegyptio. 

Existimabat autem intellegere fratres, quoniam 
Deus per manum ipsius daret salutem illis; at illi 
non intellexerunt. 

Atque sequenti die apparuit illis litigantibus et 
reconciliabat eos in pacem dicens: "Viri, fratres 
estis; ut quid nocetis alterutrum?". 

Qui autem iniuriam faciebat proximo, reppulit eum 
dicens: "Quis te constituit principem et iudicem 
super nos? 

Numquid interficere me tu vis, quemadmodum 
interfecisti heri Aegyptium?". 

Fugit autem Moyses propter verbum istud; et factus 
est advena in terra Madian, ubi generavit filios 
duos. 

Et expletis annis quadraginta, apparuit illi in 
deserto montis Sinai angelus in ignis flamma rubi. 

Moyses autem videns admirabatur visum; accedente 
autem illo, ut consideraret, facta est vox Domini: 

"Ego Deus patrum tuorum, Deus Abraham et Isaac et 
Iacob". Tremefactus autem Moyses non audebat 
considerare. 

Dixit autem illi Dominus: "Solve calceamentum 
pedum tuorum; locus enim, in quo stas, terra 
sancta est. 

Videns vidi afflictionem populi mei, qui est in 
Aegypto, et gemitum eorum audivi et descendi 
liberare eos; et nunc veni, mittam te in 
Aegyptum". 

Hunc Moysen, quem negaverunt dicentes: "Quis te 
constituit principem et iudicem?", hunc Deus et 
principem et redemptorem misit cum manu angeli, 
qui apparuit illi in rubo. 

Hic eduxit illos faciens prodigia et signa in 
terra Aegypti et in Rubro mari et in deserto annis 
quadraginta. 

Hic est Moyses, qui dixit filiis Israel: 
"Prophetam vobis suscitabit Deus de fratribus 
vestris tamquam me". 

Hic est qui fuit in ecclesia in solitudine cum 
angelo, qui loquebatur ei in monte Sinai, et cum 
patribus nostris; qui accepit verba viva dare 
nobis; 

cui noluerunt oboedire patres nostri, sed 
reppulerunt et aversi sunt in cordibus suis in 
Aegyptum 

dicentes ad Aaron: "Fac nobis deos, qui praecedant 
nos; Moyses enim hic, qui eduxit nos de terra 
Aegypti, nescimus quid factum sit ei". 

Et vitulum fecerunt in illis diebus et obtulerunt 
hostiam simulacro et laetabantur in operibus 
manuum suarum. 

Convertit autem Deus et tradidit eos servire 
militiae caeli, sicut scriptum est in libro 
Prophetarum: "Numquid victimas et hostias 
obtulistis mihi annis quadraginta in deserto, 
domus Israel? 

Et suscepistis tabernaculum Moloch et sidus dei 
vestri Rhaephan, figuras, quas fecistis ad 
adorandum eas. Et transferam vos trans Babylonem". 

Tabernaculum testimonii erat patribus nostris in 
deserto, sicut disposuit, qui loquebatur ad 
Moysen, ut faceret illud secundum formam, quam 
viderat; 

quod et induxerunt suscipientes patres nostri cum 
Iesu in possessionem gentium, quas expulit Deus a 
facie patrum nostrorum, usque in diebus David, 

qui invenit gratiam ante Deum et petiit, ut 
inveniret tabernaculum domui Iacob. 

Salomon autem aedificavit illi domum. 

Sed non Altissimus in manufactis habitat, sicut 
propheta dicit: 

"Caelum mihi thronus est, terra autem scabellum 
pedum meorum. Quam domum aedificabitis mihi, dicit 
Dominus, aut quis locus requietionis meae? 

Nonne manus mea fecit haec omnia?". 

Duri cervice et incircumcisi cordibus et auribus, 
vos semper Spiritui Sancto resistitis; sicut 
patres vestri, et vos. 

Quem prophetarum non sunt persecuti patres vestri? 
Et occiderunt eos, qui praenuntiabant de adventu 
Iusti, cuius vos nunc proditores et homicidae 
fuistis, 

qui accepistis legem in dispositionibus angelorum 
et non custodistis ". 

Audientes autem haec, dissecabantur cordibus suis 
et stridebant dentibus in eum. 

Cum autem esset plenus Spiritu Sancto, intendens 
in caelum vidit gloriam Dei et Iesum stantem a 
dextris Dei 

et ait: " Ecce video caelos apertos et Filium 
hominis a dextris stantem Dei ". 

Exclamantes autem voce magna continuerunt aures 
suas et impetum fecerunt unanimiter in eum 

et eicientes extra civitatem lapidabant. Et testes 
deposuerunt vestimenta sua secus pedes 
adulescentis, qui vocabatur Saulus. 

Et lapidabant Stephanum invocantem et dicentem: " 
Domine Iesu, suscipe spiritum meum ". 

Positis autem genibus clamavit voce magna: " 
Domine, ne statuas illis hoc peccatum "; et cum 
hoc dixisset, obdormivit. 

Saulus autem erat consentiens neci eius. Facta est 
autem in illa die persecutio magna in ecclesiam, 
quae erat Hierosolymis; et omnes dispersi sunt per 
regiones Iudaeae et Samariae praeter apostolos. 

Sepelierunt autem Stephanum viri timorati et 
fecerunt planctum magnum super illum. 

Saulus vero devastabat ecclesiam, per domos 
intrans et trahens viros ac mulieres tradebat in 
custodiam. 

Igitur qui dispersi erant, pertransierunt 
evangelizantes verbum. 

Philippus autem descendens in civitatem Samariae 
praedicabat illis Christum. 

Intendebant autem turbae his, quae a Philippo 
dicebantur, unanimiter, audientes et videntes 
signa, quae faciebat: 

ex multis enim eorum, qui habebant spiritus 
immundos, clamantes voce magna exibant; multi 
autem paralytici et claudi curati sunt. 

Factum est autem magnum gaudium in illa civitate. 

Vir autem quidam nomine Simon iampridem erat in 
civitate magias faciens et dementans gentem 
Samariae, dicens esse se aliquem magnum; 

cui attendebant omnes a minimo usque ad maximum 
dicentes: " Hic est virtus Dei, quae vocatur Magna 
". 

Attendebant autem eum, propter quod multo tempore 
magiis dementasset eos. 

Cum vero credidissent Philippo evangelizanti de 
regno Dei et nomine Iesu Christi, baptizabantur 
viri ac mulieres. 

Tunc Simon et ipse credidit et, cum baptizatus 
esset, adhaerebat Philippo; videns etiam signa et 
virtutes magnas fieri stupens admirabatur. 

Cum autem audissent apostoli, qui erant 
Hierosolymis, quia recepit Samaria verbum Dei, 
miserunt ad illos Petrum et Ioannem; 

qui cum descendissent, oraverunt pro ipsis, ut 
acciperent Spiritum Sanctum: 

nondum enim super quemquam illorum venerat, sed 
baptizati tantum erant in nomine Domini Iesu. 

Tunc imposuerunt manus super illos, et accipiebant 
Spiritum Sanctum. 

Cum vidisset autem Simon quia per impositionem 
manuum apostolorum daretur Spiritus, obtulit eis 
pecuniam 

dicens: " Date et mihi hanc potestatem, ut 
cuicumque imposuero manus, accipiat Spiritum 
Sanctum ". 

Petrus autem dixit ad eum: " Argentum tuum tecum 
sit in perditionem, quoniam donum Dei existimasti 
pecunia possideri! 

Non est tibi pars neque sors in verbo isto; cor 
enim tuum non est rectum coram Deo. 

Paenitentiam itaque age ab hac nequitia tua et 
roga Dominum, si forte remittatur tibi haec 
cogitatio cordis tui; 

in felle enim amaritudinis et obligatione 
iniquitatis video te esse ". 

Respondens autem Simon dixit: " Precamini vos pro 
me ad Dominum, ut nihil veniat super me horum, 
quae dixistis ". 

Et illi quidem testificati et locuti verbum 
Domini, redibant Hierosolymam et multis vicis 
Samaritanorum evangelizabant. 

Angelus autem Domini locutus est ad Philippum 
dicens: " Surge et vade contra meridianum ad viam, 
quae descendit ab Ierusalem in Gazam; haec est 
deserta ". 

Et surgens abiit; et ecce vir Aethiops eunuchus 
potens Candacis reginae Aethiopum, qui erat super 
omnem gazam eius, qui venerat adorare in Ierusalem 

et revertebatur sedens super currum suum et 
legebat prophetam Isaiam. 

Dixit autem Spiritus Philippo: " Accede et adiunge 
te ad currum istum ". 

Accurrens autem Philippus audivit illum legentem 
Isaiam prophetam et dixit: " Putasne intellegis, 
quae legis? ". 

Qui ait: " Et quomodo possum, si non aliquis 
ostenderit mihi? ". Rogavitque Philippum, ut 
ascenderet et sederet secum. 

Locus autem Scripturae, quem legebat, erat hic: " 
Tamquam ovis ad occisionem ductus est et sicut 
agnus coram tondente se sine voce, sic non aperit 
os suum. 

In humilitate eius iudicium eius sublatum est. 
Generationem illius quis enarrabit? Quoniam 
tollitur de terra vita eius ". 

Respondens autem eunuchus Philippo dixit: " 
Obsecro te, de quo propheta dicit hoc? De se an de 
alio aliquo? ". 

Aperiens autem Philippus os suum et incipiens a 
Scriptura ista, evangelizavit illi Iesum. 

Et dum irent per viam, venerunt ad quandam aquam; 
et ait eunuchus: " Ecce aqua; quid prohibet me 
baptizari? ". 

Et iussit stare currum; et descenderunt uterque in 
aquam Philippus et eunuchus, et baptizavit eum. 

Cum autem ascendissent de aqua, Spiritus Domini 
rapuit Philippum, et amplius non vidit eum 
eunuchus; ibat autem per viam suam gaudens. 

Philippus autem inventus est in Azoto et 
pertransiens evangelizabat civitatibus cunctis, 
donec veniret Caesaream. 

Saulus autem, adhuc spirans minarum et caedis in 
discipulos Domini, accessit ad principem 
sacerdotum 

et petiit ab eo epistulas in Damascum ad 
synagogas, ut, si quos invenisset huius viae viros 
ac mulieres, vinctos perduceret in Ierusalem. 

Et cum iter faceret, contigit ut appropinquaret 
Damasco; et subito circumfulsit eum lux de caelo, 

et cadens in terram audivit vocem dicentem sibi: " 
Saul, Saul, quid me persequeris? ". 

Qui dixit: " Quis es, Domine? ". Et ille: " Ego 
sum Iesus, quem tu persequeris! 

Sed surge et ingredere civitatem, et dicetur tibi 
quid te oporteat facere ". 

Viri autem illi, qui comitabantur cum eo, stabant 
stupefacti, audientes quidem vocem, neminem autem 
videntes. 

Surrexit autem Saulus de terra; apertisque oculis, 
nihil videbat; ad manus autem illum trahentes 
introduxerunt Damascum. 

Et erat tribus diebus non videns et non manducavit 
neque bibit. 

Erat autem quidam discipulus Damasci nomine 
Ananias; et dixit ad illum in visu Dominus: " 
Anania ". At ille ait: " Ecce ego, Domine ". 

Et Dominus ad illum: " Surgens vade in vicum, qui 
vocatur Rectus, et quaere in domo Iudae Saulum 
nomine Tarsensem; ecce enim orat 

et vidit virum Ananiam nomine introeuntem et 
imponentem sibi manus, ut visum recipiat ". 

Respondit autem Ananias: " Domine, audivi a multis 
de viro hoc, quanta mala sanctis tuis fecerit in 
Ierusalem; 

et hic habet potestatem a principibus sacerdotum 
alligandi omnes, qui invocant nomen tuum ". 

Dixit autem ad eum Dominus: " Vade, quoniam vas 
electionis est mihi iste, ut portet nomen meum 
coram gentibus et regibus et filiis Israel; 

ego enim ostendam illi quanta oporteat eum pro 
nomine meo pati ". 

Et abiit Ananias; et introivit in domum et 
imponens ei manus dixit: " Saul frater, Dominus 
misit me, Iesus qui apparuit tibi in via, qua 
veniebas, ut videas et implearis Spiritu Sancto ". 

Et confestim ceciderunt ab oculis eius tamquam 
squamae, et visum recepit. Et surgens baptizatus 
est 

et, cum accepisset cibum, confortatus est. Fuit 
autem cum discipulis, qui erant Damasci, per dies 
aliquot; 

et continuo in synagogis praedicabat Iesum, 
quoniam hic est Filius Dei. 

Stupebant autem omnes, qui audiebant, et dicebant: 
" Nonne hic est, qui expugnabat in Ierusalem eos, 
qui invocabant nomen istud, et huc ad hoc venerat, 
ut vinctos illos duceret ad principes sacerdotum? 
". 

Saulus autem magis convalescebat et confundebat 
Iudaeos, qui habitabant Damasci, affirmans quoniam 
hic est Christus. 

Cum implerentur autem dies multi, consilium 
fecerunt Iudaei, ut eum interficerent; 

notae autem factae sunt Saulo insidiae eorum. 
Custodiebant autem et portas die ac nocte, ut eum 
interficerent; 

accipientes autem discipuli eius nocte per murum 
dimiserunt eum submittentes in sporta. 

Cum autem venisset in Ierusalem, tentabat iungere 
se discipulis; et omnes timebant eum, non 
credentes quia esset discipulus. 

Barnabas autem apprehensum illum duxit ad 
apostolos et narravit illis quomodo in via 
vidisset Dominum, et quia locutus est ei, et 
quomodo in Damasco fiducialiter egerit in nomine 
Iesu. 

Et erat cum illis intrans et exiens in Ierusalem, 
fiducialiter agens in nomine Domini. 

Loquebatur quoque et disputabat cum Graecis; illi 
autem quaerebant occidere eum. 

Quod cum cognovissent, fratres deduxerunt eum 
Caesaream et dimiserunt Tarsum. 

Ecclesia quidem per totam Iudaeam et Galilaeam et 
Samariam habebat pacem; aedificabatur et ambulabat 
in timore Domini et consolatione Sancti Spiritus 
crescebat. 

Factum est autem Petrum, dum pertransiret 
universos, devenire et ad sanctos, qui habitabant 
Lyddae. 

Invenit autem ibi hominem quendam nomine Aeneam ab 
annis octo iacentem in grabato, qui erat 
paralyticus. 

Et ait illi Petrus: " Aenea, sanat te Iesus 
Christus; surge et sterne tibi ". Et continuo 
surrexit. 

Et viderunt illum omnes, qui inhabitabant Lyddam 
et Saron, qui conversi sunt ad Dominum. 

In Ioppe autem erat quaedam discipula nomine 
Tabitha, quae interpretata dicitur Dorcas; haec 
erat plena operibus bonis et eleemosynis, quas 
faciebat. 

Factum est autem in diebus illis ut infirmata 
moreretur; quam cum lavissent, posuerunt in 
cenaculo. 

Cum autem prope esset Lydda ab Ioppe, discipuli 
audientes quia Petrus esset in ea, miserunt duos 
viros ad eum rogantes: " Ne pigriteris venire 
usque ad nos! ". 

Exsurgens autem Petrus venit cum illis; et cum 
advenisset, duxerunt illum in cenaculum; et 
circumsteterunt illum omnes viduae flentes et 
ostendentes tunicas et vestes, quas faciebat 
Dorcas, cum esset cum illis. 

Eiectis autem omnibus foras Petrus, et ponens 
genua oravit et conversus ad corpus dixit: " 
Tabitha, surge! ". At illa aperuit oculos suos et, 
viso Petro, resedit. 

Dans autem illi manum erexit eam et, cum vocasset 
sanctos et viduas, exhibuit eam vivam. 

Notum autem factum est per universam Ioppen, et 
crediderunt multi in Domino. 

Factum est autem, ut dies multos moraretur in 
Ioppe apud quendam Simonem coriarium. 

Vir autem quidam in Cae sarea nomine Cornelius, 
cen turio cohortis, quae dicitur Italica, 

religiosus et timens Deum cum omni domo sua, 
faciens eleemosynas multas plebi et deprecans Deum 
semper, 

vidit in visu manifeste quasi hora nona diei 
angelum Dei introeuntem ad se et dicentem sibi: " 
Corneli ". 

At ille intuens eum et timore correptus dixit: " 
Quid est, domine? ". Dixit autem illi: " Orationes 
tuae et eleemosynae tuae ascenderunt in memoriam 
in conspectu Dei. 

Et nunc mitte viros in Ioppen et accersi Simonem 
quendam, qui cognominatur Petrus; 

hic hospitatur apud Simonem quendam coriarium, cui 
est domus iuxta mare ". 

Ut autem discessit angelus, qui loquebatur illi, 
cum vocasset duos domesticos suos et militem 
religiosum ex his, qui illi parebant, 

et narrasset illis omnia, misit illos in Ioppen. 

Postera autem die, iter illis facientibus et 
appropinquantibus civitati, ascendit Petrus super 
tectum, ut oraret circa horam sextam. 

Et cum esuriret, voluit gustare; parantibus autem 
eis, cecidit super eum mentis excessus, 

et videt caelum apertum et descendens vas quoddam 
velut linteum magnum quattuor initiis submitti in 
terram, 

in quo erant omnia quadrupedia et serpentia terrae 
et volatilia caeli. 

Et facta est vox ad eum: " Surge, Petre, occide et 
manduca! ". 

Ait autem Petrus: " Nequaquam, Domine, quia 
numquam manducavi omne commune et immundum ". 

Et vox iterum secundo ad eum: " Quae Deus 
purificavit, ne tu commune dixeris ". 

Hoc autem factum est per ter, et statim receptum 
est vas in caelum. 

Et dum intra se haesitaret Petrus quidnam esset 
visio, quam vidisset, ecce viri, qui missi erant a 
Cornelio, inquirentes domum Simonis astiterunt ad 
ianuam 

et, cum vocassent, interrogabant si Simon, qui 
cognominatur Petrus, illic haberet hospitium. 

Petro autem cogitante de visione, dixit Spiritus 
ei: " Ecce viri tres quaerunt te; 

surge itaque et descende et vade cum eis nihil 
dubitans, quia ego misi illos ". 

Descendens autem Petrus ad viros dixit: " Ecce ego 
sum, quem quaeritis; quae causa est, propter quam 
venistis? ". 

Qui dixerunt: " Cornelius centurio, vir iustus et 
timens Deum et testimonium habens ab universa 
gente Iudaeorum, responsum accepit ab angelo 
sancto accersire te in domum suam et audire verba 
abs te ". 

Invitans igitur eos recepit hospitio. Sequenti 
autem die, surgens profectus est cum eis, et 
quidam ex fratribus ab Ioppe comitati sunt eum. 

Altera autem die introivit Caesaream; Cornelius 
vero exspectabat illos, convocatis cognatis suis 
et necessariis amicis. 

Et factum est, cum introisset Petrus, obvius ei 
Cornelius procidens ad pedes adoravit. 

Petrus vero levavit eum dicens: " Surge, et ego 
ipse homo sum ". 

Et loquens cum illo intravit et invenit multos, 
qui convenerant; 

dixitque ad illos: " Vos scitis quomodo illicitum 
sit viro Iudaeo coniungi aut accedere ad 
alienigenam. Et mihi ostendit Deus neminem 
communem aut immundum dicere hominem; 

propter quod sine dubitatione veni accersitus. 
Interrogo ergo quam ob causam accersistis me ". 

Et Cornelius ait: " A nudius quarta die usque in 
hanc horam orans eram hora nona in domo mea, et 
ecce vir stetit ante me in veste candida 

et ait: "Corneli, exaudita est oratio tua, et 
eleemosynae tuae commemoratae sunt in conspectu 
Dei. 

Mitte ergo in Ioppen et accersi Simonem, qui 
cognominatur Petrus; hic hospitatur in domo 
Simonis coriarii iuxta mare". 

Confestim igitur misi ad te, et tu bene fecisti 
veniendo. Nunc ergo omnes nos in conspectu Dei 
adsumus audire omnia, quaecumque tibi praecepta 
sunt a Domino ". 

Aperiens autem Petrus os dixit: " In veritate 
comperio quoniam non est personarum acceptor Deus, 

sed in omni gente, qui timet eum et operatur 
iustitiam, acceptus est illi. 

Verbum misit filiis Israel evangelizans pacem per 
Iesum Christum; hic est omnium Dominus. 

Vos scitis quod factum est verbum per universam 
Iudaeam incipiens a Galilaea post baptismum, quod 
praedicavit Ioannes: 

Iesum a Nazareth, quomodo unxit eum Deus Spiritu 
Sancto et virtute, qui pertransivit benefaciendo 
et sanando omnes oppressos a Diabolo, quoniam Deus 
erat cum illo. 

Et nos testes sumus omnium, quae fecit in regione 
Iudaeorum et Ierusalem; quem et occiderunt 
suspendentes in ligno. 

Hunc Deus suscitavit tertia die et dedit eum 
manifestum fieri 

non omni populo, sed testibus praeordinatis a Deo, 
nobis, qui manducavimus et bibimus cum illo 
postquam resurrexit a mortuis; 

et praecepit nobis praedicare populo et 
testificari quia ipse est, qui constitutus est a 
Deo iudex vivorum et mortuorum. 

Huic omnes Prophetae testimonium perhibent 
remissionem peccatorum accipere per nomen eius 
omnes, qui credunt in eum ". 

Adhuc loquente Petro verba haec, cecidit Spiritus 
Sanctus super omnes, qui audiebant verbum. 

Et obstupuerunt, qui ex circumcisione fideles, qui 
venerant cum Petro, quia et in nationes gratia 
Spiritus Sancti effusa est; 

audiebant enim illos loquentes linguis et 
magnificantes Deum. Tunc respondit Petrus: 

" Numquid aquam quis prohibere potest, ut non 
baptizentur hi, qui Spiritum Sanctum acceperunt 
sicut et nos? ". 

Et iussit eos in nomine Iesu Christi baptizari. 
Tunc rogaverunt eum, ut maneret aliquot diebus. 

Audierunt autem apostoli et fratres, qui erant in 
Iudaea, quoniam et gentes receperunt verbum Dei. 

Cum ascendisset autem Petrus in Ierusalem, 
disceptabant adversus illum, qui erant ex 
circumcisione, 

dicentes: " Introisti ad viros praeputium habentes 
et manducasti cum illis! ". 

Incipiens autem Petrus exponebat illis ex ordine 
dicens: 

" Ego eram in civitate Ioppe orans et vidi in 
excessu mentis visionem, descendens vas quoddam 
velut linteum magnum quattuor initiis submitti de 
caelo et venit usque ad me; 

in quod intuens considerabam et vidi quadrupedia 
terrae et bestias et reptilia et volatilia caeli. 

Audivi autem et vocem dicentem mihi: "Surgens, 
Petre, occide et manduca!". 

Dixi autem: Nequaquam, Domine, quia commune aut 
immundum numquam introivit in os meum. 

Respondit autem vox secundo de caelo: "Quae Deus 
mundavit, tu ne commune dixeris". 

Hoc autem factum est per ter, et retracta sunt 
rursum omnia in caelum. 

Et ecce confestim tres viri astiterunt in domo, in 
qua eramus, missi a Caesarea ad me. 

Dixit autem Spiritus mihi, ut irem cum illis nihil 
haesitans. Venerunt autem mecum et sex fratres 
isti, et ingressi sumus in domum viri. 

Narravit autem nobis quomodo vidisset angelum ad 
domum suam stantem et dicentem: "Mitte in Ioppen 
et accersi Simonem, qui cognominatur Petrus, 

qui loquetur tibi verba, in quibus salvus eris tu 
et universa domus tua". 

Cum autem coepissem loqui, decidit Spiritus 
Sanctus super eos, sicut et super nos in initio. 

Recordatus sum autem verbi Domini, sicut dicebat: 
"Ioannes quidem baptizavit aqua, vos autem 
baptizabimini in Spiritu Sancto". 

Si ergo aequale donum dedit illis Deus sicut et 
nobis, qui credidimus in Dominum Iesum Christum, 
ego quis eram qui possem prohibere Deum? ". 

His autem auditis, acquieverunt et glorificaverunt 
Deum dicentes: " Ergo et gentibus Deus 
paenitentiam ad vitam dedit ". 

Et illi quidem, qui dispersi fuerant a 
tribulatione, quae facta fuerat sub Stephano, 
perambulaverunt usque Phoenicen et Cyprum et 
Antiochiam, nemini loquentes verbum; nisi solis 
Iudaeis. 

Erant autem quidam ex eis viri Cyprii et Cyrenaei, 
qui, cum introissent Antiochiam, loquebantur et ad 
Graecos evangelizantes Dominum Iesum. 

Et erat manus Domini cum eis; multusque numerus 
credentium conversus est ad Dominum. 

Auditus est autem sermo in auribus ecclesiae, quae 
erat in Ierusalem, super istis, et miserunt 
Barnabam usque Antiochiam; 

qui cum pervenisset et vidisset gratiam Dei, 
gavisus est et hortabatur omnes proposito cordis 
permanere in Domino, 

quia erat vir bonus et plenus Spiritu Sancto et 
fide. Et apposita est turba multa Domino. 

Profectus est autem Tarsum, ut quaereret Saulum; 

quem cum invenisset, perduxit Antiochiam. Factum 
est autem eis, ut annum totum conversarentur in 
ecclesia et docerent turbam multam, et 
cognominarentur primum Antiochiae discipuli 
Christiani. 

In his autem diebus supervenerunt ab Hierosolymis 
prophetae Antiochiam; 

et surgens unus ex eis nomine Agabus significavit 
per Spiritum famem magnam futuram in universo orbe 
terrarum; quae facta est sub Claudio. 

Discipuli autem, prout quis habebat, proposuerunt 
singuli eorum in ministerium mittere habitantibus 
in Iudaea fratribus; 

quod et fecerunt, mittentes ad presbyteros per 
manum Barnabae et Sauli. 

Illo autem tempore, misit Herodes rex manus, ut 
affli geret quosdam de ecclesia. 

Occidit autem Iacobum fratrem Ioannis gladio. 

Videns autem quia placeret Iudaeis, apposuit 
apprehendere et Petrum — erant autem dies 
Azymorum — 

quem cum apprehendisset, misit in carcerem tradens 
quattuor quaternionibus militum custodire eum, 
volens post Pascha producere eum populo. 

Et Petrus quidem servabatur in carcere; oratio 
autem fiebat sine intermissione ab ecclesia ad 
Deum pro eo. 

Cum autem producturus eum esset Herodes, in ipsa 
nocte erat Petrus dormiens inter duos milites 
vinctus catenis duabus, et custodes ante ostium 
custodiebant carcerem. 

Et ecce angelus Domini astitit, et lumen refulsit 
in habitaculo; percusso autem latere Petri, 
suscitavit eum dicens: " Surge velociter! ". Et 
ceciderunt catenae de manibus eius. 

Dixit autem angelus ad eum: " Praecingere et 
calcea te sandalia tua! ". Et fecit sic. Et dicit 
illi: " Circumda tibi vestimentum tuum et sequere 
me! ". 

Et exiens sequebatur et nesciebat quia verum est, 
quod fiebat per angelum; aestimabat autem se visum 
videre. 

Transeuntes autem primam custodiam et secundam 
venerunt ad portam ferream, quae ducit ad 
civitatem, quae ultro aperta est eis, et exeuntes 
processerunt vicum unum, et continuo discessit 
angelus ab eo. 

Et Petrus ad se reversus dixit: " Nunc scio vere 
quia misit Dominus angelum suum et eripuit me de 
manu Herodis et de omni exspectatione plebis 
Iudaeorum ". 

Consideransque venit ad domum Mariae matris 
Ioannis, qui cognominatur Marcus, ubi erant multi 
congregati et orantes. 

Pulsante autem eo ostium ianuae, processit puella 
ad audiendum, nomine Rhode; 

et ut cognovit vocem Petri, prae gaudio non 
aperuit ianuam, sed intro currens nuntiavit stare 
Petrum ante ianuam. 

At illi dixerunt ad eam: " Insanis! ". Illa autem 
affirmabat sic se habere. Illi autem dicebant: " 
Angelus eius est ". 

Petrus autem perseverabat pulsans; cum autem 
aperuissent, viderunt eum et obstupuerunt. 

Annuens autem eis manu, ut tacerent, enarravit 
quomodo Dominus eduxisset eum de carcere dixitque: 
" Nuntiate Iacobo ct fratribus haec ". Et egressus 
abiit in alium locum. 

Facta autem die, erat non parva turbatio inter 
milites, quidnam de Petro factum esset. 

Herodes autem, cum requisisset eum et non 
invenisset, interrogatis custodibus, iussit eos 
abduci; descendensque a Iudaea in Caesaream ibi 
commorabatur. 

Erat autem iratus Tyriis et Sidoniis; at illi 
unanimes venerunt ad eum et, persuaso Blasto, qui 
erat super cubiculum regis, postulabant pacem, eo 
quod aleretur regio eorum ab annona regis. 

Statuto autem die, Herodes, vestitus veste regia, 
sedens pro tribunalicontionabatur ad eos; 

populus autem acclamabat: " Dei vox et non 
hominis! ". 

Confestim autem percussit eum angelus Domini, eo 
quod non dedisset gloriam Deo; et consumptus a 
vermibus exspiravit. 

Verbum autem Dei crescebat et multiplicabatur. 

Barnabas autem et Saulus reversi sunt in Ierusalem 
expleto ministerio, assumpto Ioanne, qui 
cognominatus est Marcus. 

Erant autem in ecclesia, quae erat Antiochiae, pro 
phetae et doctores: Barnabas et Simeon, qui 
vocabatur Niger, et Lucius Cyrenensis et Manaen, 
qui erat Herodis tetrarchae collactaneus, et 
Saulus. 

Ministrantibus autem illis Domino et ieiunantibus, 
dixit Spiritus Sanctus: " Separate mihi Barnabam 
et Saulum in opus, ad quod vocavi eos ". 

Tunc ieiunantes et orantes imponentesque eis manus 
dimiserunt illos. 

Et ipsi quidem missi ab Spiritu Sancto devenerunt 
Seleuciam et inde navigaverunt Cyprum 

et, cum venissent Salamina, praedicabant verbum 
Dei in synagogis Iudaeorum; habebant autem et 
Ioannem ministrum. 

Et cum perambulassent universam insulam usque 
Paphum, invenerunt quendam virum magum 
pseudoprophetam Iudaeum, cui nomen Bariesu, 

qui erat cum proconsule Sergio Paulo, viro 
prudente. Hic, accitis Barnaba et Saulo, quaesivit 
audire verbum Dei; 

resistebat autem illis Elymas, magus, sic enim 
interpretatur nomen eius, quaerens avertere 
proconsulem a fide. 

Saulus autem, qui et Paulus, repletus Spiritu 
Sancto, intuens in eum 

dixit: " O plene omni dolo et omni fallacia, fili 
Diaboli, inimice omnis iustitiae, non desines 
subvertere vias Domini rectas? 

Et nunc, ecce manus Domini super te; et eris 
caecus, non videns solem usque ad tempus ". Et 
confestim cecidit in eum caligo et tenebrae, et 
circumiens quaerebat, qui eum manum darent. 

Tunc proconsul, cum vidisset factum, credidit 
admirans super doctrinam Domini. 

Et cum a Papho navigassent, qui erant cum Paulo, 
venerunt Pergen Pamphyliae; Ioannes autem 
discedens ab eis reversus est Hierosolymam. 

Illi vero pertranseuntes, a Perge venerunt 
Antiochiam Pisidiae, et ingressi synagogam die 
sabbatorum sederunt. 

Post lectionem autem Legis et Prophetarum, 
miserunt principes synagogae ad eos dicentes: " 
Viri fratres, si quis est in vobis sermo 
exhortationis ad plebem, dicite! ". 

Surgens autem Paulus et manu silentium indicens 
ait: " Viri Israelitae et qui timetis Deum, 
audite. 

Deus plebis huius Israel elegit patres nostros et 
plebem exaltavit, cum essent incolae in terra 
Aegypti, et in brachio excelso eduxit eos ex ea; 

et per quadraginta fere annorum tempus mores eorum 
sustinuit in deserto; 

et destruens gentes septem in terra Chanaan sorte 
distribuit terram eorum, 

quasi quadringentos et quinquaginta annos. Et post 
haec dedit iudices usque ad Samuel prophetam. 

Et exinde postulaverunt regem, et dedit illis Deus 
Saul filium Cis, virum de tribu Beniamin, annis 
quadraginta. 

Et amoto illo, suscitavit illis David in regem, 
cui et testimonium perhibens dixit: "Inveni David 
filium Iesse, virum secundum cor meum, qui faciet 
omnes voluntates meas". 

Huius Deus ex semine secundum promissionem eduxit 
Israel salvatorem Iesum, 

praedicante Ioanne ante adventum eius baptismum 
paenitentiae omni populo Israel. 

Cum impleret autem Ioannes cursum suum, dicebat: 
"Quid me arbitramini esse? Non sum ego; sed ecce 
venit post me, cuius non sum dignus calceamenta 
pedum solvere". 

Viri fratres, filii generis Abraham et qui in 
vobis timent Deum, nobis verbum salutis huius 
missum est. 

Qui enim habitabant Ierusalem et principes eorum, 
hunc ignorantes et voces Prophetarum, quae per 
omne sabbatum leguntur, iudicantes impleverunt; 

et nullam causam mortis invenientes petierunt a 
Pilato, ut interficeretur; 

cumque consummassent omnia, quae de eo scripta 
erant, deponentes eum de ligno posuerunt in 
monumento. 

Deus vero suscitavit eum a mortuis; 

qui visus est per dies multos his, qui simul 
ascenderant cum eo de Galilaea in Ierusalem, qui 
nunc sunt testes eius ad plebem. 

Et nos vobis evangelizamus eam, quae ad patres 
promissio facta est, 

quoniam hanc Deus adimplevit filiis eorum, nobis 
resuscitans Iesum, sicut et in Psalmo secundo 
scriptum est: "Filius meus es tu; ego hodie genui 
te". 

Quod autem suscitaverit eum a mortuis, amplius iam 
non reversurum in corruptionem, ita dixit: "Dabo 
vobis sancta David fidelia". 

Ideoque et in alio dicit: "Non dabis Sanctum tuum 
videre corruptionem". 

David enim sua generatione cum administrasset 
voluntati Dei, dormivit et appositus est ad patres 
suos et vidit corruptionem; 

quem vero Deus suscitavit, non vidit corruptionem. 

Notum igitur sit vobis, viri fratres, quia per 
hunc vobis remissio peccatorum annuntiatur; ab 
omnibus, quibus non potuistis in lege Moysi 
iustificari, 

in hoc omnis, qui credit, iustificatur. 

Videte ergo, ne superveniat, quod dictum est in 
Prophetis: 

"Videte, contemptores, et admiramini et 
disperdimini, quia opus operor ego in diebus 
vestris, opus, quod non credetis, si quis 
enarraverit vobis!" ". 

Exeuntibus autem illis, rogabant, ut sequenti 
sabbato loquerentur sibi verba haec. 

Cumque dimissa esset synagoga, secuti sunt multi 
Iudaeorum et colentium proselytorum Paulum et 
Barnabam, qui loquentes suadebant eis, ut 
permanerent in gratia Dei. 

Sequenti vero sabbato paene universa civitas 
convenit audire verbum Domini. 

Videntes autem turbas Iudaei, repleti sunt zelo; 
et contradicebant his, quae a Paulo dicebantur, 
blasphemantes. 

Tunc audenter Paulus et Barnabas dixerunt: " Vobis 
oportebat primum loqui verbum Dei; sed quoniam 
repellitis illud et indignos vos iudicatis 
aeternae vitae, ecce convertimur ad gentes. 

Sic enim praecepit nobis Dominus: "Posui te in 
lumen gentium, ut sis in salutem usque ad extremum 
terrae" ". 

Audientes autem gentes gaudebant et glorificabant 
verbum Domini, et crediderunt, quotquot erant 
praeordinati ad vitam aeternam; 

ferebatur autem verbum Domini per universam 
regionem. 

Iudaei autem concitaverunt honestas inter colentes 
mulieres et primos civitatis et excitaverunt 
persecutionem in Paulum et Barnabam et eiecerunt 
eos de finibus suis. 

At illi, excusso pulvere pedum in eos, venerunt 
Iconium; 

discipuli quoque replebantur gaudio et Spiritu 
Sancto. 

Factum est autem Iconii, ut eodem modo introirent 
syna gogam Iudaeorum et ita loquerentur, ut 
crederet Iudaeorum et Graecorum copiosa multitudo. 

Qui vero increduli fuerunt Iudaei, suscitaverunt 
et exacerbaverunt animas gentium adversus fratres. 

Multo igitur tempore demorati sunt, fiducialiter 
agentes in Domino, testimonium perhibente verbo 
gratiae suae, dante signa et prodigia fieri per 
manus eorum. 

Divisa est autem multitudo civitatis: et quidam 
quidem erant cum Iudaeis, quidam vero cum 
apostolis. 

Cum autem factus esset impetus gentilium et 
Iudaeorum cum principibus suis, ut contumeliis 
afficerent et lapidarent eos, 

intellegentes confugerunt ad civitates Lycaoniae, 
Lystram et Derben et ad regionem in circuitu 

et ibi evangelizantes erant. 

Et quidam vir in Lystris infirmus pedibus sedebat, 
claudus ex utero matris suae, qui numquam 
ambulaverat. 

Hic audivit Paulum loquentem; qui intuitus eum et 
videns quia haberet fidem, ut salvus fieret, 

dixit magna voce: " Surge super pedes tuos rectus! 
". Et exsilivit et ambulabat. 

Turbae autem cum vidissent, quod fecerat Paulus, 
levaverunt vocem suam Lycaonice dicentes: " Dii 
similes facti hominibus descenderunt ad nos! "; 

et vocabant Barnabam Iovem, Paulum vero Mercurium, 
quoniam ipse erat dux verbi. 

Sacerdos quoque templi Iovis, quod erat ante 
civitatem, tauros et coronas ad ianuas afferens 
cum populis, volebat sacrificare. 

Quod ubi audierunt apostoli Barnabas et Paulus, 
conscissis tunicis suis, exsilierunt in turbam 
clamantes 

et dicentes: " Viri, quid haec facitis? Et nos 
mortales sumus similes vobis homines, 
evangelizantes vobis ab his vanis converti ad Deum 
vivum, qui fecit caelum et terram et mare et 
omnia, quae in eis sunt. 

Qui in praeteritis generationibus permisit omnes 
gentes ambulare in viis suis; 

et quidem non sine testimonio semetipsum reliquit 
benefaciens, de caelo dans vobis pluvias et 
tempora fructifera, implens cibo et laetitia corda 
vestra ". 

Et haec dicentes vix sedaverunt turbas, ne sibi 
immolarent. 

Supervenerunt autem ab Antiochia et Iconio Iudaei 
et persuasis turbis lapidantesque Paulum trahebant 
extra civitatem aestimantes eum mortuum esse. 

Circumdantibus autem eum discipulis, surgens 
intravit civitatem. Et postera die profectus est 
cum Barnaba in Derben. 

Cumque evangelizassent civitati illi et docuissent 
multos, reversi sunt Lystram et Iconium et 
Antiochiam 

confirmantes animas discipulorum, exhortantes, ut 
permanerent in fide, et quoniam per multas 
tribulationes oportet nos intrare in regnum Dei. 

Et cum ordinassent illis per singulas ecclesias 
presbyteros et orassent cum ieiunationibus, 
commendaverunt eos Domino, in quem crediderant. 

Transeuntesque Pisidiam venerunt Pamphyliam; 

et loquentes in Perge verbum descenderunt in 
Attaliam. 

Et inde navigaverunt Antiochiam, unde erant 
traditi gratiae Dei in opus, quod compleverunt. 

Cum autem venissent et congregassent ecclesiam, 
rettulerunt quanta fecisset Deus cum illis et quia 
aperuisset gentibus ostium fidei. 

Morati sunt autem tempus non modicum cum 
discipulis. 

Et quidam descendentes de Iudaea docebant fratres: 
" Nisi circumcidamini secundum morem Moysis, non 
potestis salvi fieri ". 

Facta autem seditione et conquisitione non minima 
Paulo et Barnabae adversum illos, statuerunt, ut 
ascenderent Paulus et Barnabas et quidam alii ex 
illis ad apostolos et presbyteros in Ierusalem 
super hac quaestione. 

Illi igitur deducti ab ecclesia pertransiebant 
Phoenicen et Samariam narrantes conversionem 
gentium et faciebant gaudium magnum omnibus 
fratribus. 

Cum autem venissent Hierosolymam, suscepti sunt ab 
ecclesia et apostolis et presbyteris et 
annuntiaverunt quanta Deus fecisset cum illis. 

Surrexerunt autem quidam de haeresi pharisaeorum, 
qui crediderant, dicentes: " Oportet circumcidere 
eos, praecipere quoque servare legem Moysis! ". 

Conveneruntque apostoli et presbyteri videre de 
verbo hoc. 

Cum autem magna conquisitio fieret, surgens Petrus 
dixit ad eos: " Viri fratres, vos scitis quoniam 
ab antiquis diebus in vobis elegit Deus per os 
meum audire gentes verbum evangelii et credere; 

et qui novit corda, Deus, testimonium perhibuit 
illis dans Spiritum Sanctum sicut et nobis; 

et nihil discrevit inter nos et illos fide 
purificans corda eorum. 

Nunc ergo quid tentatis Deum imponere iugum super 
cervicem discipulorum, quod neque patres nostri 
neque nos portare potuimus? 

Sed per gratiam Domini Iesu credimus salvari 
quemadmodum et illi ". 

Tacuit autem omnis multitudo, et audiebant 
Barnabam et Paulum narrantes quanta fecisset Deus 
signa et prodigia in gentibus per eos. 

Et postquam tacuerunt, respondit Iacobus dicens: " 
Viri fratres, audite me. 

Simeon narravit quemadmodum primum Deus visitavit 
sumere ex gentibus populum nomini suo; 

et huic concordant verba Prophetarum, sicut 
scriptum est: 

"Post haec revertar et reaedificabo tabernaculum 
David, quod decidit, et diruta eius reaedificabo 
et erigam illud. 

ut requirant reliqui hominum Dominum et omnes 
gentes, super quas invocatum est nomen meum, dicit 
Dominus faciens haec 

nota a saeculo". 

Propter quod ego iudico non inquietari eos, qui ex 
gentibus convertuntur ad Deum, 

sed scribere ad eos, ut abstineant se a 
contaminationibus simulacrorum et fornicatione et 
suffocato et sanguine. 

Moyses enim a generationibus antiquis habet in 
singulis civitatibus, qui eum praedicent in 
synagogis, ubi per omne sabbatum legitur ". 

Tunc placuit apostolis et presbyteris cum omni 
ecclesia electos viros ex eis mittere Antiochiam 
cum Paulo et Barnaba: Iudam, qui cognominatur 
Barsabbas, et Silam, viros primos in fratribus, 

scribentes per manum eorum: " Apostoli et 
presbyteri fratres his, qui sunt Antiochiae et 
Syriae et Ciliciae, fratribus ex gentibus, 
salutem! 

Quoniam audivimus quia quidam ex nobis, quibus non 
mandavimus, exeuntes turbaverunt vos verbis 
evertentes animas vestras, 

placuit nobis collectis in unum eligere viros et 
mittere ad vos cum carissimis nobis Barnaba et 
Paulo, 

hominibus, qui tradiderunt animas suas pro nomine 
Domini nostri Iesu Christi. 

Misimus ergo Iudam et Silam, qui et ipsi verbis 
referent eadem. 

Visum est enim Spiritui Sancto et nobis nihil 
ultra imponere vobis oneris quam haec necessario: 

abstinere ab idolothytis et sanguine et suffocatis 
et fornicatione; a quibus custodientes vos bene 
agetis. Valete ". 

Illi igitur dimissi descenderunt Antiochiam et, 
congregata multitudine, tradiderunt epistulam; 

quam cum legissent, gavisi sunt super 
consolatione. 

Iudas quoque et Silas, cum et ipsi essent 
prophetae, verbo plurimo consolati sunt fratres et 
confirmaverunt. 

Facto autem tempore, dimissi sunt cum pace a 
fratribus ad eos, qui miserant illos. 

Paulus autem et Barnabas demorabantur Antiochiae 
docentes et evangelizantes cum aliis pluribus 
verbum Domini. 

Post aliquot autem dies dixit ad Barnabam Paulus: 
" Revertentes visitemus fratres per universas 
civitates, in quibus praedicavimus verbum Domini, 
quomodo se habeant ". 

Barnabas autem volebat secum assumere et Ioannem, 
qui cognominatur Marcus; 

Paulus autem iudicabat eum, qui discessisset ab 
eis a Pamphylia et non isset cum eis in opus, non 
debere recipi eum. 

Facta est autem exacerbatio, ita ut discederent ab 
invicem, et Barnabas, assumpto Marco, navigaret 
Cyprum. 

Paulus vero, electo Sila, profectus est, traditus 
gratiae Domini a fratribus; 

perambulabat autem Syriam et Ciliciam confirmans 
ecclesias. 

Pervenit autem in Derben et Lystram. Et ecce 
discipulus quidam erat ibi nomine Timotheus, 
filius mulieris Iudaeae fidelis, patre autem 
Graeco; 

huic testimonium reddebant, qui in Lystris erant 
et Iconii fratres. 

Hunc voluit Paulus secum proficisci et assumens 
circumcidit eum propter Iudaeos, qui erant in 
illis locis; sciebant enim omnes quod pater eius 
Graecus esset. 

Cum autem pertransirent civitates, tradebant eis 
custodire dogmata, quae erant decreta ab apostolis 
et presbyteris, qui essent Hierosolymis. 

Ecclesiae quidem confirmabantur fide et abundabant 
numero cotidie. 

Transierunt autem Phrygiam et Galatiae regionem, 
vetati a Sancto Spiritu loqui verbum in Asia; 

cum venissent autem circa Mysiam, tentabant ire 
Bithyniam, et non permisit eos Spiritus Iesu; 

cum autem praeterissent Mysiam, descenderunt 
Troadem. 

Et visio per noctem Paulo ostensa est: vir Macedo 
quidam erat stans et deprecans eum et dicens: " 
Transiens in Macedoniam, adiuva nos! ". 

Ut autem visum vidit, statim quaesivimus 
proficisci in Macedoniam, certi facti quia 
vocasset nos Deus evangelizare eis. 

Navigantes autem a Troade recto cursu venimus 
Samothraciam et sequenti die Neapolim 

et inde Philippos, quae est prima partis 
Macedoniae civitas, colonia. Eramus autem in hac 
urbe diebus aliquot commorantes. 

Die autem sabbatorum egressi sumus foras portam 
iuxta flumen, ubi putabamus orationem esse, et 
sedentes loquebamur mulieribus, quae convenerant. 

Et quaedam mulier nomine Lydia, purpuraria 
civitatis Thyatirenorum colens Deum, audiebat, 
cuius Dominus aperuit cor intendere his, quae 
dicebantur a Paulo. 

Cum autem baptizata esset et domus eius, deprecata 
est dicens: " Si iudicastis me fidelem Domino 
esse, introite in domum meam et manete "; et 
coegit nos. 

Factum est autem, euntibus nobis ad orationem, 
puellam quandam habentem spiritum pythonem obviare 
nobis, quae quaestum magnum praestabat dominis 
suis divinando. 

Haec subsecuta Paulum et nos clamabat dicens: " 
Isti homines servi Dei Altissimi sunt, qui 
annuntiant vobis viam salutis ". 

Hoc autem faciebat multis diebus. Dolens autem 
Paulus et conversus spiritui dixit: " Praecipio 
tibi in nomine Iesu Christi exire ab ea "; et 
exiit eadem hora. 

Videntes autem domini eius quia exivit spes 
quaestus eorum, apprehendentes Paulum et Silam 
traxerunt in forum ad principes; 

et producentes eos magistratibus dixerunt: " Hi 
homines conturbant civitatem nostram, cum sint 
Iudaei, 

et annuntiant mores, quos non licet nobis 
suscipere neque facere, cum simus Romani ". 

Et concurrit plebs adversus eos; et magistratus, 
scissis tunicis eorum, iusserunt virgis caedi 

et, cum multas plagas eis imposuissent, miserunt 
eos in carcerem, praecipientes custodi, ut caute 
custodiret eos; 

qui cum tale praeceptum accepisset, misit eos in 
interiorem carcerem et pedes eorum strinxit in 
ligno. 

Media autem nocte, Paulus et Silas orantes 
laudabant Deum, et audiebant eos, qui in custodia 
erant; 

subito vero terraemotus factus est magnus, ita ut 
moverentur fundamenta carceris, et aperta sunt 
statim ostia omnia, et universorum vincula soluta 
sunt. 

Expergefactus autem custos carceris et videns 
apertas ianuas carceris, evaginato gladio volebat 
se interficere, aestimans fugisse vinctos. 

Clamavit autem Paulus magna voce dicens: " Nihil 
feceris tibi mali; universi enim hic sumus ". 

Petitoque lumine, intro cucurrit et tremefactus 
procidit Paulo et Silae; 

et producens eos foras ait: " Domini, quid me 
oportet facere, ut salvus fiam? ". 

At illi dixerunt: " Crede in Domino Iesu et salvus 
eris tu et domus tua ". 

Et locuti sunt ei verbum Domini cum omnibus, qui 
erant in domo eius. 

Et tollens eos in illa hora noctis lavit eos a 
plagis, et baptizatus est ipse et omnes eius 
continuo; 

cumque perduxisset eos in domum, apposuit mensam 
et laetatus est cum omni domo sua credens Deo. 

Et cum dies factus esset, miserunt magistratus 
lictores dicentes: " Dimitte homines illos! ". 

Nuntiavit autem custos carceris verba haec Paulo: 
" Miserunt magistratus, ut dimittamini; nunc 
igitur exeuntes ite in pace ". 

Paulus autem dixit eis: " Caesos nos publice, 
indemnatos, cum homines Romani essemus, miserunt 
in carcerem; et nunc occulte nos eiciunt? Non ita, 
sed veniant et ipsi nos educant ". 

Nuntiaverunt autem magistratibus lictores verba 
haec. Timueruntque audito quod Romani essent; 

et venientes deprecati sunt eos et educentes 
rogabant, ut egrederentur urbem. 

Exeuntes autem de carcere introierunt ad Lydiam 
et, visis fratribus, consolati sunt eos et 
profecti sunt. 

Cum autem perambulassent Amphipolim et Apolloniam, 
venerunt Thessalonicam, ubi erat synagoga 
Iudaeorum. 

Secundum consuetudinem autem suam Paulus introivit 
ad eos et per sabbata tria disserebat eis de 
Scripturis 

adaperiens et comprobans quia Christum oportebat 
pati et resurgere a mortuis, et: " Hic est 
Christus, Iesus, quem ego annuntio vobis ". 

Et quidam ex eis crediderunt et adiuncti sunt 
Paulo et Silae et de colentibus Graecis multitudo 
magna et mulieres nobiles non paucae. 

Zelantes autem Iudaei assumentesque de foro viros 
quosdam malos et turba facta concitaverunt 
civitatem; et assistentes domui Iasonis quaerebant 
eos producere in populum. 

Et cum non invenissent eos, trahebant Iasonem et 
quosdam fratres ad politarchas clamantes: " Qui 
orbem concitaverunt, isti et huc venerunt, 

quos suscepit Iason; et hi omnes contra decreta 
Caesaris faciunt, regem alium dicentes esse, Iesum 
". 

Concitaverunt autem plebem et politarchas 
audientes haec; 

et accepto satis ab Iasone et a ceteris, 
dimiserunt eos. 

Fratres vero confestim per noctem dimiserunt 
Paulum et Silam in Beroeam; qui cum advenissent, 
in synagogam Iudaeorum introierunt. 

Hi autem erant nobiliores eorum, qui sunt 
Thessalonicae, qui susceperunt verbum cum omni 
aviditate, cotidie scrutantes Scripturas, si haec 
ita se haberent. 

Et multi quidem crediderunt ex eis et Graecarum 
mulierum honestarum et virorum non pauci. 

Cum autem cognovissent in Thessalonica Iudaei quia 
et Beroeae annuntiatum est a Paulo verbum Dei, 
venerunt et illuc commoventes et turbantes 
multitudinem. 

Statimque tunc Paulum dimiserunt fratres, ut iret 
usque ad mare; Silas autem et Timotheus 
remanserunt ibi. 

Qui autem deducebant Paulum, perduxerunt usque 
Athenas; et accepto mandato ad Silam et Timotheum, 
ut quam celerrime venirent ad illum, profecti 
sunt. 

Paulus autem cum Athenis eos exspectaret, 
irritabatur spiritus eius in ipso videns 
idololatriae deditam civitatem. 

Disputabat igitur in synagoga cum Iudaeis et 
colentibus et in foro per omnes dies ad eos, qui 
aderant. 

Quidam autem ex Epicureis et Stoicis philosophi 
disserebant cum eo. Et quidam dicebant: " Quid 
vult seminiverbius hic dicere? "; alii vero: " 
Novorum daemoniorum videtur annuntiator esse ", 
quia Iesum et resurrectionem evangelizabat. 

Et apprehensum eum ad Areopagum duxerunt dicentes: 
" Possumus scire quae est haec nova, quae a te 
dicitur, doctrina? 

Mira enim quaedam infers auribus nostris; volumus 
ergo scire quidnam velint haec esse ". 

Athenienses autem omnes et advenae hospites ad 
nihil aliud vacabant nisi aut dicere aut audire 
aliquid novi. 

Stans autem Paulus in medio Areopagi ait: " Viri 
Athenienses, per omnia quasi superstitiosiores vos 
video; 

praeteriens enim et videns simulacra vestra inveni 
et aram, in qua scriptum erat: "Ignoto deo". Quod 
ergo ignorantes colitis, hoc ego annuntio vobis. 

Deus, qui fecit mundum et omnia, quae in eo sunt, 
hic, caeli et terrae cum sit Dominus, non in 
manufactis templis inhabitat 

nec manibus humanis colitur indigens aliquo, cum 
ipse det omnibus vitam et inspirationem et omnia; 

fecitque ex uno omne genus hominum inhabitare 
super universam faciem terrae, definiens statuta 
tempora et terminos habitationis eorum, 

quaerere Deum, si forte attrectent eum et 
inveniant, quamvis non longe sit ab unoquoque 
nostrum. 

In ipso enim vivimus et movemur et sumus, sicut et 
quidam vestrum poetarum dixerunt: "Ipsius enim et 
genus sumus". 

Genus ergo cum simus Dei, non debemus aestimare 
auro aut argento aut lapidi, sculpturae artis et 
cogitationis hominis, divinum esse simile. 

Et tempora quidem ignorantiae despiciens Deus, 
nunc annuntiat hominibus, ut omnes ubique 
paenitentiam agant, 

eo quod statuit diem, in qua iudicaturus est orbem 
in iustitia in viro, quem constituit, fidem 
praebens omnibus suscitans eum a mortuis ". 

Cum audissent autem resurrectionem mortuorum, 
quidam quidem irridebant, quidam vero dixerunt: " 
Audiemus te de hoc iterum ". 

Sic Paulus exivit de medio eorum. 

Quidam vero viri adhaerentes ei crediderunt; in 
quibus et Dionysius Areopagita et mulier nomine 
Damaris et alii cum eis. 

Post haec discedens ab Athe nis venit Corinthum. 

Et in veniens quendam Iudaeum nomine Aquilam, 
Ponticum genere, qui nuper venerat ab Italia, et 
Priscillam uxorem eius, eo quod praecepisset 
Claudius discedere omnes Iudaeos a Roma, accessit 
ad eos 

et, quia eiusdem erat artis, manebat apud eos et 
operabatur; erant autem scenofactoriae artis. 

Disputabat autem in synagoga per omne sabbatum 
suadebatque Iudaeis et Graecis. 

Cum venissent autem de Macedonia Silas et 
Timotheus, instabat verbo Paulus testificans 
Iudaeis esse Christum Iesum. 

Contradicentibus autem eis et blasphemantibus, 
excutiens vestimenta dixit ad eos: " Sanguis 
vester super caput vestrum! Mundus ego. Ex hoc 
nunc ad gentes vadam ". 

Et migrans inde intravit in domum cuiusdam nomine 
Titi Iusti, colentis Deum, cuius domus erat 
coniuncta synagogae. 

Crispus autem archisynagogus credidit Domino cum 
omni domo sua, et multi Corinthiorum audientes 
credebant et baptizabantur. 

Dixit autem Dominus nocte per visionem Paulo: " 
Noli timere, sed loquere et ne taceas, 

quia ego sum tecum, et nemo apponetur tibi, ut 
noceat te, quoniam populus est mihi multus in hac 
civitate ". 

Sedit autem annum et sex menses docens apud eos 
verbum Dei. 

Gallione autem proconsule Achaiae, insurrexerunt 
uno animo Iudaei in Paulum et adduxerunt eum ad 
tribunal 

dicentes: " Contra legem hic persuadet hominibus 
colere Deum ". 

Incipiente autem Paulo aperire os, dixit Gallio ad 
Iudaeos: " Si quidem esset iniquum aliquid aut 
facinus pessimum, o Iudaei, merito vos sustinerem; 

si vero quaestiones sunt de verbo et nominibus et 
lege vestra, vos ipsi videritis; iudex ego horum 
nolo esse ". 

Et minavit eos a tribunali. 

Apprehendentes autem omnes Sosthenen, principem 
synagogae, percutiebant ante tribunal; et nihil 
horum Gallioni curae erat. 

Paulus vero, cum adhuc sustinuisset dies multos, 
fratribus valefaciens navigabat Syriam, et cum eo 
Priscilla et Aquila, qui sibi totonderat in 
Cenchreis caput; habebat enim votum. 

Deveneruntque Ephesum, et illos ibi reliquit; ipse 
vero ingressus synagogam disputabat cum Iudaeis. 

Rogantibus autem eis, ut ampliore tempore maneret, 
non consensit, 

sed valefaciens et dicens: " Iterum revertar ad 
vos Deo volente ", navigavit ab Epheso; 

et descendens Caesaream ascendit et salutavit 
ecclesiam et descendit Antiochiam. 

Et facto ibi aliquanto tempore, profectus est 
perambulans ex ordine Galaticam regionem et 
Phrygiam, confirmans omnes discipulos. 

Iudaeus autem quidam Apollo nomine, Alexandrinus 
natione, vir eloquens, devenit Ephesum, potens in 
Scripturis. 

Hic erat catechizatus viam Domini; et fervens 
spiritu loquebatur et docebat diligenter ea, quae 
sunt de Iesu, sciens tantum baptisma Ioannis. 

Hic ergo coepit fiducialiter agere in synagoga; 
quem cum audissent Priscilla et Aquila, 
assumpserunt eum et diligentius exposuerunt ei 
viam Dei. 

Cum autem vellet transire in Achaiam, exhortati 
fratres scripserunt discipulis, ut susciperent 
eum; qui cum venisset, contulit multum his, qui 
crediderant per gratiam; 

vehementer enim Iudaeos revincebat publice, 
ostendens per Scripturas esse Christum Iesum. 

Factum est autem, cum Apollo esset Corinthi, ut 
Paulus, peragratis superioribus partibus, veniret 
Ephesum et inveniret quosdam discipulos; 

dixitque ad eos: " Si Spiritum Sanctum accepistis 
credentes? ". At illi ad eum: " Sed neque, si 
Spiritus Sanctus est, audivimus ". 

Ille vero ait: " In quo ergo baptizati estis? ". 
Qui dixerunt: " In Ioannis baptismate ". 

Dixit autem Paulus: " Ioannes baptizavit baptisma 
paenitentiae, populo dicens in eum, qui venturus 
esset post ipsum ut crederent, hoc est in Iesum ". 

His auditis, baptizati sunt in nomine Domini Iesu; 

et cum imposuisset illis manus Paulus, venit 
Spiritus Sanctus super eos, et loquebantur linguis 
et prophetabant. 

Erant autem omnes viri fere duodecim. 

Introgressus autem synagogam cum fiducia 
loquebatur per tres menses disputans et suadens de 
regno Dei. 

Cum autem quidam indurarentur et non crederent 
maledicentes viam coram multitudine, discedens ab 
eis segregavit discipulos, cotidie disputans in 
schola Tyranni. 

Hoc autem factum est per biennium, ita ut omnes, 
qui habitabant in Asia, audirent verbum Domini, 
Iudaei atque Graeci. 

Virtutesque non quaslibet Deus faciebat per manus 
Pauli, 

ita ut etiam super languidos deferrentur a corpore 
eius sudaria vel semicinctia, et recederent ab eis 
languores, et spiritus nequam egrederentur. 

Tentaverunt autem quidam et de circumeuntibus 
Iudaeis exorcistis invocare super eos, qui 
habebant spiritus malos, nomen Domini Iesu 
dicentes: " Adiuro vos per Iesum, quem Paulus 
praedicat ". 

Erant autem cuiusdam Scevae Iudaei principis 
sacerdotum septem filii, qui hoc faciebant. 

Respondens autem spiritus nequam dixit eis: " 
Iesum novi et Paulum scio; vos autem qui estis? ". 

Et insiliens homo in eos, in quo erat spiritus 
malus, dominatus amborum invaluit contra eos, ita 
ut nudi et vulnerati effugerent de domo illa. 

Hoc autem notum factum est omnibus Iudaeis atque 
Graecis, qui habitabant Ephesi, et cecidit timor 
super omnes illos, et magnificabatur nomen Domini 
Iesu. 

Multique credentium veniebant confitentes et 
annuntiantes actus suos. 

Multi autem ex his, qui fuerant curiosa sectati, 
conferentes libros combusserunt coram omnibus; et 
computaverunt pretia illorum et invenerunt argenti 
quinquaginta milia. 

Ita fortiter verbum Domini crescebat et 
convalescebat. 

His autem expletis, proposuit Paulus in Spiritu, 
transita Macedonia et Achaia, ire Hierosolymam, 
dicens: " Postquam fuero ibi, oportet me et Romam 
videre ". 

Mittens autem in Macedoniam duos ex ministrantibus 
sibi, Timotheum et Erastum, ipse remansit ad 
tempus in Asia. 

Facta est autem in illo tempore turbatio non 
minima de via. 

Demetrius enim quidam nomine, argentarius, faciens 
aedes argenteas Dianae praestabat artificibus non 
modicum quaestum; 

quos congregans et eos, qui eiusmodi erant 
opifices, dixit: " Viri, scitis quia de hoc 
artificio acquisitio est nobis; 

et videtis et auditis quia non solum Ephesi, sed 
paene totius Asiae Paulus hic suadens avertit 
multam turbam dicens quoniam non sunt dii, qui 
manibus fiunt. 

Non solum autem haec periclitatur nobis pars in 
redargutionem venire, sed et magnae deae Dianae 
templum in nihilum reputari, et destrui incipiet 
maiestas eius, quam tota Asia et orbis colit ". 

His auditis, repleti sunt ira et clamabant 
dicentes: " Magna Diana Ephesiorum! "; 

et impleta est civitas confusione, et impetum 
fecerunt uno animo in theatrum, rapto Gaio et 
Aristarcho Macedonibus, comitibus Pauli. 

Paulo autem volente intrare in populum, non 
permiserunt discipuli; 

quidam autem de Asiarchis, qui erant amici eius, 
miserunt ad eum rogantes, ne se daret in theatrum. 

Alii autem aliud clamabant; erat enim ecclesia 
confusa, et plures nesciebant qua ex causa 
convenissent. 

De turba autem instruxerunt Alexandrum, 
propellentibus eum Iudaeis; Alexander ergo, manu 
silentio postulato, volebat rationem reddere 
populo. 

Quem ut cognoverunt Iudaeum esse, vox facta est 
una omnium quasi per horas duas clamantium: " 
Magna Diana Ephesiorum ". 

Et cum sedasset scriba turbam, dixit: " Viri 
Ephesii, quis enim est hominum, qui nesciat 
Ephesiorum civitatem cultricem esse magnae Dianae 
et simulacri a Iove delapsi? 

Cum ergo his contradici non possit, oportet vos 
sedatos esse et nihil temere agere. 

Adduxistis enim homines istos neque sacrilegos 
neque blasphemantes deam nostram. 

Quod si Demetrius et, qui cum eo sunt, artifices 
habent adversus aliquem causam, conventus forenses 
aguntur, et proconsules sunt: accusent invicem. 

Si quid autem ulterius quaeritis, in legitima 
ecclesia poterit absolvi. 

Nam et periclitamur argui seditionis hodiernae, 
cum nullus obnoxius sit, de quo non possimus 
reddere rationem concursus istius ". Et cum haec 
dixisset, dimisit ecclesiam. 

Postquam autem cessavit tumultus, accersitis 
Paulus discipulis et exhortatus eos, valedixit et 
profectus est, ut iret in Macedoniam. 

Cum autem perambulasset partes illas et exhortatus 
eos fuisset multo sermone, venit ad Graeciam; 

cumque fecisset menses tres, factae sunt illi 
insidiae a Iudaeis navigaturo in Syriam, habuitque 
consilium, ut reverteretur per Macedoniam. 

Comitabatur autem eum Sopater Pyrrhi Beroeensis, 
Thessalonicensium vero Aristarchus et Secundus et 
Gaius Derbeus et Timotheus, Asiani vero Tychicus 
et Trophimus. 

Hi cum praecessissent, sustinebant nos Troade; 

nos vero navigavimus post dies Azymorum a 
Philippis et venimus ad eos Troadem in diebus 
quinque, ubi demorati sumus diebus septem. 

In una autem sabbatorum, cum convenissemus ad 
frangendum panem, Paulus disputabat eis, 
profecturus in crastinum, protraxitque sermonem 
usque in mediam noctem. 

Erant autem lampades copiosae in cenaculo, ubi 
eramus congregati; 

sedens autem quidam adulescens nomine Eutychus 
super fenestram, cum mergeretur somno gravi, 
disputante diutius Paulo, eductus somno cecidit de 
tertio cenaculo deorsum et sublatus est mortuus. 

Cum descendisset autem Paulus, incubuit super eum 
et complexus dixit: " Nolite turbari, anima enim 
ipsius in eo est! ". 

Ascendens autem frangensque panem et gustans 
satisque allocutus usque in lucem, sic profectus 
est. 

Adduxerunt autem puerum viventem et consolati sunt 
non minime. 

Nos autem praecedentes navi enavigavimus in Asson, 
inde suscepturi Paulum; sic enim disposuerat 
volens ipse per terram iter facere. 

Cum autem convenisset nos in Asson, assumpto eo, 
venimus Mitylenen 

et inde navigantes sequenti die pervenimus contra 
Chium et alia applicuimus Samum et sequenti 
venimus Miletum. 

Proposuerat enim Paulus transnavigare Ephesum, ne 
qua mora illi fieret in Asia; festinabat enim, si 
possibile sibi esset, ut diem Pentecosten faceret 
Hierosolymis. 

A Mileto autem mittens Ephesum convocavit 
presbyteros ecclesiae. 

Qui cum venissent ad eum, dixit eis: " Vos scitis 
a prima die, qua ingressus sum in Asiam, qualiter 
vobiscum per omne tempus fuerim, 

serviens Domino cum omni humilitate et lacrimis et 
tentationibus, quae mihi acciderunt in insidiis 
Iudaeorum; 

quomodo nihil subtraxerim utilium, quominus 
annuntiarem vobis et docerem vos publice et per 
domos, 

testificans Iudaeis atque Graecis in Deum 
paenitentiam et fidem in Dominum nostrum Iesum. 

Et nunc ecce alligatus ego Spiritu vado in 
Ierusalem, quae in ea eventura sint mihi ignorans, 

nisi quod Spiritus Sanctus per omnes civitates 
protestatur mihi dicens quoniam vincula et 
tribulationes me manent. 

Sed nihili facio animam meam pretiosam mihi, 
dummodo consummem cursum meum et ministerium, quod 
accepi a Domino Iesu, testificari evangelium 
gratiae Dei. 

Et nunc ecce ego scio quia amplius non videbitis 
faciem meam vos omnes, per quos transivi 
praedicans regnum; 

quapropter contestor vos hodierna die, quia mundus 
sum a sanguine omnium; 

non enim subterfugi, quominus annuntiarem omne 
consilium Dei vobis. 

Attendite vobis et universo gregi, in quo vos 
Spiritus Sanctus posuit episcopos, pascere 
ecclesiam Dei, quam acquisivit sanguine suo. 

Ego scio quoniam intrabunt post discessionem meam 
lupi graves in vos non parcentes gregi; 

et ex vobis ipsis exsurgent viri loquentes 
perversa, ut abstrahant discipulos post se. 

Propter quod vigilate, memoria retinentes quoniam 
per triennium nocte et die non cessavi cum 
lacrimis monens unumquemque vestrum. 

Et nunc commendo vos Deo et verbo gratiae ipsius, 
qui potens est aedificare et dare hereditatem in 
sanctificatis omnibus. 

Argentum aut aurum aut vestem nullius concupivi; 

ipsi scitis quoniam ad ea, quae mihi opus erant et 
his, qui mecum sunt, ministraverunt manus istae. 

Omnia ostendi vobis quoniam sic laborantes oportet 
suscipere infirmos, ac meminisse verborum Domini 
Iesu, quoniam ipse dixit: "Beatius est magis dare 
quam accipere!" ". 

Et cum haec dixisset, positis genibus suis, cum 
omnibus illis oravit. 

Magnus autem fletus factus est omnium; et 
procumbentes super collum Pauli osculabantur eum 

dolentes maxime in verbo, quod dixerat, quoniam 
amplius faciem eius non essent visuri. Et 
deducebant eum ad navem. 

Cum autem factum esset, ut navigaremus abstracti 
ab eis, recto cursu venimus Cho et sequenti die 
Rhodum et inde Patara; 

et cum invenissemus navem transfretantem in 
Phoenicen, ascendentes navigavimus. 

Cum paruissemus autem Cypro, et relinquentes eam 
ad sinistram navigabamus in Syriam et venimus 
Tyrum, ibi enim navis erat expositura onus. 

Inventis autem discipulis, mansimus ibi diebus 
septem; qui Paulo dicebant per Spiritum, ne iret 
Hierosolymam. 

Et explicitis diebus, profecti ibamus, 
deducentibus nos omnibus cum uxoribus et filiis 
usque foras civitatem; et positis genibus in 
litore orantes, 

valefecimus invicem et ascendimus in navem; illi 
autem redierunt in sua. 

Nos vero, navigatione explicita, a Tyro devenimus 
Ptolemaida et, salutatis fratribus, mansimus die 
una apud illos. 

Alia autem die profecti venimus Caesaream et 
intrantes in domum Philippi evangelistae, qui erat 
de septem, mansimus apud eum. 

Huic autem erant filiae quattuor virgines 
prophetantes. 

Et cum moraremur plures dies, supervenit quidam a 
Iudaea propheta nomine Agabus; 

is cum venisset ad nos et tulisset zonam Pauli, 
alligans sibi pedes et manus dixit: " Haec dicit 
Spiritus Sanctus: Virum, cuius est zona haec, sic 
alligabunt in Ierusalem Iudaei et tradent in manus 
gentium ". 

Quod cum audissemus, rogabamus nos et, qui loci 
illius erant, ne ipse ascenderet Ierusalem. 

Tunc respondit Paulus: " Quid facitis flentes et 
affligentes cor meum? Ego enim non solum alligari 
sed et mori in Ierusalem paratus sum propter nomen 
Domini Iesu ". 

Et cum ei suadere non possemus, quievimus 
dicentes: " Domini voluntas fiat! ". 

Post dies autem istos praeparati ascendebamus 
Hierosolymam; 

venerunt autem et ex discipulis a Caesarea 
nobiscum adducentes apud quem hospitaremur, 
Mnasonem quendam Cyprium, antiquum discipulum. 

Et cum venissemus Hierosolymam, libenter 
exceperunt nos fratres. 

Sequenti autem die introibat Paulus nobiscum ad 
Iacobum, omnesque collecti sunt presbyteri. 

Quos cum salutasset, narrabat per singula, quae 
fecisset Deus in gentibus per ministerium ipsius. 

At illi cum audissent, glorificabant Deum 
dixeruntque ei: " Vides, frater, quot milia sint 
in Iudaeis, qui crediderunt, et omnes aemulatores 
sunt legis; 

audierunt autem de te quia discessionem doceas a 
Moyse omnes, qui per gentes sunt, Iudaeos, dicens 
non debere circumcidere eos filios suos neque 
secundum consuetudines ambulare. 

Quid ergo est? Utique audient te supervenisse. 

Hoc ergo fac, quod tibi dicimus. Sunt nobis viri 
quattuor votum habentes super se; 

his assumptis, sanctifica te cum illis et impende 
pro illis, ut radant capita, et scient omnes quia, 
quae de te audierunt, nihil sunt, sed ambulas et 
ipse custodiens legem. 

De his autem, qui crediderunt, gentibus nos 
scripsimus iudicantes, ut abstineant ab idolothyto 
et sanguine et suffocato et fornicatione ". 

Tunc Paulus, assumptis viris, postera die 
purificatus cum illis intravit in templum 
annuntians expletionem dierum purificationis, 
donec offerretur pro unoquoque eorum oblatio. 

Dum autem septem dies consummarentur, hi, qui de 
Asia erant, Iudaei cum vidissent eum in templo, 
concitaverunt omnem turbam et iniecerunt ei manus 

clamantes: " Viri Israelitae, adiuvate! Hic est 
homo, qui adversus populum et legem et locum hunc 
omnes ubique docens, insuper et Graecos induxit in 
templum et polluit sanctum locum istum ". 

Viderant enim Trophimum Ephesium in civitate cum 
ipso, quem aestimabant quoniam in templum 
induxisset Paulus. 

Commotaque est civitas tota, et facta est 
concursio populi, et apprehendentes Paulum 
trahebant eum extra templum, et statim clausae 
sunt ianuae. 

Quaerentibus autem eum occidere, nuntiatum est 
tribuno cohortis quia tota confunditur Ierusalem, 

qui statim, assumptis militibus et centurionibus, 
decucurrit ad illos; qui cum vidissent tribunum et 
milites, cessaverunt percutere Paulum. 

Tunc accedens tribunus apprehendit eum et iussit 
alligari catenis duabus et interrogabat quis esset 
et quid fecisset. 

Alii autem aliud clamabant in turba; et cum non 
posset certum cognoscere prae tumultu, iussit duci 
eum in castra. 

Et cum venisset ad gradus, contigit ut portaretur 
a militibus propter vim turbae; 

sequebatur enim multitudo populi clamantes: " 
Tolle eum! ". 

Et cum coepisset induci in castra, Paulus dicit 
tribuno: " Si licet mihi loqui aliquid ad te? ". 
Qui dixit: " Graece nosti? 

Nonne tu es Aegyptius, qui ante hos dies tumultum 
concitasti et eduxisti in desertum quattuor milia 
virorum sicariorum? ". 

Et dixit Paulus: " Ego homo sum quidem Iudaeus a 
Tarso Ciliciae, non ignotae civitatis municeps; 
rogo autem te, permitte mihi loqui ad populum ". 

Et cum ille permisisset, Paulus stans in gradibus 
annuit manu ad plebem et, magno silentio facto, 
allocutus est Hebraea lingua dicens: 

" Viri fratres et patres, audi te a me, quam ad 
vos nunc reddo, rationem ". 

Cum audissent autem quia Hebraea lingua loquebatur 
ad illos, magis praestiterunt silentium. Et dixit: 

" Ego sum vir Iudaeus, natus Tarso Ciliciae, 
enutritus autem in ista civitate, secus pedes 
Gamaliel eruditus iuxta veritatem paternae legis, 
aemulator Dei, sicut et vos omnes estis hodie. 

Qui hanc viam persecutus sum usque ad mortem, 
alligans et tradens in custodias viros ac 
mulieres, 

sicut et princeps sacerdotum testimonium mihi 
reddit et omne concilium; a quibus et epistulas 
accipiens ad fratres, Damascum pergebam, ut 
adducerem et eos, qui ibi essent, vinctos in 
Ierusalem, uti punirentur. 

Factum est autem, eunte me et appropinquante 
Damasco, circa mediam diem subito de caelo 
circumfulsit me lux copiosa; 

et decidi in terram et audivi vocem dicentem mihi: 
"Saul, Saul, quid me persequeris?". 

Ego autem respondi: "Quis es, Domine?". Dixitque 
ad me: "Ego sum Iesus Nazarenus, quem tu 
persequeris". 

Et, qui mecum erant, lumen quidem viderunt, vocem 
autem non audierunt eius, qui loquebatur mecum. 

Et dixi: "Quid faciam, Domine?". Dominus autem 
dixit ad me: "Surgens vade Damascum, et ibi tibi 
dicetur de omnibus, quae statutum est tibi, ut 
faceres". 

Et cum non viderem prae claritate luminis illius, 
ad manum deductus a comitibus veni Damascum. 

Ananias autem quidam vir religiosus secundum 
legem, testimonium habens ab omnibus habitantibus 
Iudaeis, 

veniens ad me et astans dixit mihi: "Saul frater, 
respice!". Et ego eadem hora respexi in eum. 

At ille dixit: "Deus patrum nostrorum 
praeordinavit te, ut cognosceres voluntatem eius 
et videres Iustum et audires vocem ex ore eius, 

quia eris testis illi ad omnes homines eorum, quae 
vidisti et audisti. 

Et nunc quid moraris? Exsurgens baptizare et ablue 
peccata tua, invocato nomine ipsius". 

Factum est autem, revertenti mihi in Ierusalem et 
oranti in templo fieri me in stupore mentis 

et videre illum dicentem mihi: "Festina et exi 
velociter ex Ierusalem, quoniam non recipient 
testimonium tuum de me". 

Et ego dixi: "Domine, ipsi sciunt quia ego eram 
concludens in carcerem et caedens per synagogas 
eos, qui credebant in te; 

et cum funderetur sanguis Stephani testis tui, et 
ipse astabam et consentiebam et custodiebam 
vestimenta interficientium illum". 

Et dixit ad me: "Vade, quoniam ego in nationes 
longe mittam te" ". 

Audiebant autem eum usque ad hoc verbum et 
levaverunt vocem suam dicentes: " Tolle de terra 
eiusmodi, non enim fas est eum vivere! ". 

Vociferantibus autem eis et proicientibus 
vestimenta sua et pulverem iactantibus in aerem, 

iussit tribunus induci eum in castra dicens 
flagellis eum interrogari, ut sciret propter quam 
causam sic acclamarent ei. 

Et cum astrinxissent eum loris, dixit astanti 
centurioni Paulus: " Si hominem Romanum et 
indemnatum licet vobis flagellare? ". 

Quo audito, centurio accedens ad tribunum 
nuntiavit dicens: " Quid acturus es? Hic enim homo 
Romanus est ". 

Accedens autem tribunus dixit illi: " Dic mihi, tu 
Romanus es? ". At ille dixit: " Etiam ". 

Et respondit tribunus: " Ego multa summa civitatem 
hanc consecutus sum ". Et Paulus ait: " Ego autem 
et natus sum ". 

Protinus ergo discesserunt ab illo, qui eum 
interrogaturi erant; tribunus quoque timuit, 
postquam rescivit quia Romanus esset, et quia 
alligasset eum. 

Postera autem die, volens scire diligenter qua ex 
causa accusaretur a Iudaeis, solvit eum et iussit 
principes sacerdotum convenire et omne concilium 
et producens Paulum statuit coram illis. 

Intendens autem concilium Paulus ait: " Viri 
fratres, ego omni conscientia bona conversatus sum 
ante Deum usque in hodiernum diem ". 

Princeps autem sacerdotum Ananias praecepit 
astantibus sibi percutere os eius. 

Tunc Paulus ad eum dixit: " Percutiet te Deus, 
paries dealbate! Et tu sedes iudicans me secundum 
legem et contra legem iubes me percuti? ". 

Et, qui astabant, dixerunt: " Summum sacerdotem 
Dei maledicis?". 

Dixit autem Paulus: " Nesciebam, fratres, quia 
princeps est sacerdotum; scriptum est enim: 
"Principem populi tui non maledices" ". 

Sciens autem Paulus quia una pars esset 
sadducaeorum, et altera pharisaeorum, exclamabat 
in concilio: " Viri fratres, ego pharisaeus sum, 
filius pharisaeorum; de spe et resurrectione 
mortuorum ego iudicor ". 

Et cum haec diceret, facta est dissensio inter 
pharisaeos et sadducaeos; et divisa est multitudo. 

Sadducaei enim dicunt non esse resurrectionem 
neque angelum neque spiritum; pharisaei autem 
utrumque confitentur. 

Factus est autem clamor magnus; et surgentes 
scribae quidam partis pharisaeorum pugnabant 
dicentes: " Nihil mali invenimus in homine isto: 
quod si spiritus locutus est ei aut angelus "; 

et cum magna dissensio facta esset, timens 
tribunus ne discerperetur Paulus ab ipsis, iussit 
milites descendere, ut raperent eum de medio eorum 
ac deducerent in castra. 

Sequenti autem nocte, assistens ei Dominus ait: " 
Constans esto! Sicut enim testificatus es, quae 
sunt de me, in Ierusalem, sic te oportet et Romae 
testificari ". 

Facta autem die, faciebant concursum Iudaei et 
devoverunt se dicentes neque manducaturos neque 
bibituros, donec occiderent Paulum. 

Erant autem plus quam quadraginta, qui hanc 
coniurationem fecerant; 

qui accedentes ad principes sacerdotum et seniores 
dixerunt: " Devotione devovimus nos nihil 
gustaturos, donec occidamus Paulum. 

Nunc ergo vos notum facite tribuno cum concilio, 
ut producat illum ad vos, tamquam aliquid certius 
cognituri de eo; nos vero, priusquam appropiet, 
parati sumus interficere illum ". 

Quod cum audisset filius sororis Pauli insidias, 
venit et intravit in castra nuntiavitque Paulo. 

Vocans autem Paulus ad se unum ex centurionibus 
ait: " Adulescentem hunc perduc ad tribunum, habet 
enim aliquid indicare illi ". 

Et ille quidem assumens eum duxit ad tribunum et 
ait: " Vinctus Paulus vocans rogavit me hunc 
adulescentem perducere ad te, habentem aliquid 
loqui tibi ". 

Apprehendens autem tribunus manum illius, secessit 
cum eo seorsum et interrogabat: " Quid est, quod 
habes indicare mihi? ". 

Ille autem dixit: " Iudaei constituerunt rogare 
te, ut crastina die Paulum producas in concilium, 
quasi aliquid certius inquisiturum sit de illo. 

Tu ergo ne credideris illis; insidiantur enim ei 
ex eis viri amplius quadraginta, qui se devoverunt 
non manducare neque bibere, donec interficiant 
eum; et nunc parati sunt exspectantes promissum 
tuum ". 

Tribunus igitur dimisit adulescentem praecipiens, 
ne cui eloqueretur quoniam " haec nota mihi 
fecisti ". 

Et vocatis duobus centurionibus, dixit: " Parate 
milites ducentos, ut eant usque Caesaream, et 
equites septuaginta et lancearios ducentos, a 
tertia hora noctis, 

et iumenta praeparate ", ut imponentes Paulum 
salvum perducerent ad Felicem praesidem, 

scribens epistulam habentem formam hanc: 

" Claudius Lysias optimo praesidi Felici salutem. 

Virum hunc comprehensum a Iudaeis et incipientem 
interfici ab eis, superveniens cum exercitu 
eripui, cognito quia Romanus est. 

Volensque scire causam, propter quam accusabant 
illum, deduxi in concilium eorum; 

quem inveni accusari de quaestionibus legis 
ipsorum, nihil vero dignum morte aut vinculis 
habentem crimen. 

Et cum mihi perlatum esset de insidiis, quae in 
virum pararentur, confestim misi ad te denuntians 
et accusatoribus, ut dicant adversum eum apud te 
". 

Milites ergo, secundum praeceptum sibi assumentes 
Paulum, duxerunt per noctem in Antipatridem; 

et postera die, dimissis equitibus, ut abirent cum 
eo, reversi sunt ad castra. 

Qui cum venissent Caesaream et tradidissent 
epistulam praesidi, statuerunt ante illum et 
Paulum. 

Cum legisset autem et interrogasset de qua 
provincia esset, et cognoscens quia de Cilicia: 

" Audiam te, inquit, cum et accusatores tui 
venerint "; iussitque in praetorio Herodis 
custodiri eum. 

Post quinque autem dies, descendit princeps 
sacerdo tum Ananias cum senioribus quibusdam et 
Tertullo quodam oratore, qui adierunt praesidem 
adversus Paulum. 

Et citato eo, coepit accusare Tertullus dicens: " 
Cum in multa pace agamus per te, et multa 
corrigantur genti huic per tuam providentiam, 

semper et ubique suscipimus, optime Felix, cum 
omni gratiarum actione. 

Ne diutius autem te protraham, oro, breviter 
audias nos pro tua clementia. 

Invenimus enim hunc hominem pestiferum et 
concitantem seditiones omnibus Iudaeis, qui sunt 
in universo orbe, et auctorem seditionis sectae 
Nazarenorum, 

qui etiam templum violare conatus est, quem et 
apprehendimus, 

a quo poteris ipse diiudicans de omnibus istis 
cognoscere, de quibus nos accusamus eum ". 

Adiecerunt autem et Iudaei dicentes haec ita se 
habere. 

Respondit autem Paulus, annuente sibi praeside 
dicere: " Ex multis annis esse te iudicem genti 
huic sciens bono animo de causa mea rationem 
reddam, 

cum possis cognoscere quia non plus sunt dies mihi 
quam duodecim, ex quo ascendi adorare in 
Ierusalem, 

et neque in templo invenerunt me cum aliquo 
disputantem aut concursum facientem turbae neque 
in synagogis neque in civitate, 

neque probare possunt tibi, de quibus nunc 
accusant me. 

Confiteor autem hoc tibi, quod secundum viam, quam 
dicunt haeresim, sic deservio patrio Deo credens 
omnibus, quae secundum Legem sunt et in Prophetis 
scripta, 

spem habens in Deum, quam et hi ipsi exspectant, 
resurrectionem futuram iustorum et iniquorum. 

In hoc et ipse studeo sine offendiculo 
conscientiam habere ad Deum et ad homines semper. 

Post annos autem plures, eleemosynas facturus in 
gentem meam veni et oblationes; 

in quibus invenerunt me purificatum in templo, non 
cum turba neque cum tumultu; 

quidam autem ex Asia Iudaei, quos oportebat apud 
te praesto esse et accusare, si quid haberent 
adversum me; 

aut hi ipsi dicant quid invenerint iniquitatis, 
cum starem in concilio, 

nisi de una hac voce, qua clamavi inter eos stans: 
De resurrectione mortuorum ego iudicor hodie apud 
vos! ". 

Distulit autem illos Felix certissime sciens ea, 
quae de hac via sunt, dicens: " Cum tribunus 
Lysias descenderit, cognoscam causam vestram ", 

iubens centurioni custodiri eum et habere 
mitigationem, nec quemquam prohibere de suis 
ministrare ei. 

Post aliquot autem dies, adveniens Felix cum 
Drusilla uxore sua, quae erat Iudaea, vocavit 
Paulum et audivit ab eo de fide, quae est in 
Christum Iesum. 

Disputante autem illo de iustitia et continentia 
et de iudicio futuro, timefactus Felix respondit: 
" Quod nunc attinet, vade; tempore autem opportuno 
accersiam te ", 

simul et sperans quia pecunia daretur sibi a 
Paulo; propter quod et frequenter accersiens eum 
loquebatur cum eo. 

Biennio autem expleto, accepit successorem Felix 
Porcium Festum; volensque gratiam praestare 
Iudaeis, Felix reliquit Paulum vinctum. 

Festus ergo cum venisset in provinciam, post 
triduum ascendit Hierosolymam a Caesarea; 

adieruntque eum principes sacerdotum et primi 
Iudaeorum adversus Paulum, et rogabant eum 

postulantes gratiam adversum eum, ut iuberet 
perduci eum in Ierusalem, insidias tendentes, ut 
eum interficerent in via. 

Festus igitur respondit servari Paulum in 
Caesarea, se autem maturius profecturum: 

" Qui ergo in vobis, ait, potentes sunt, 
descendentes simul, si quod est in viro crimen, 
accusent eum ". 

Demoratus autem inter eos dies non amplius quam 
octo aut decem, descendit Caesaream; et altera die 
sedit pro tribunali et iussit Paulum adduci. 

Qui cum perductus esset, circumsteterunt eum, qui 
ab Hierosolyma descenderant, Iudaei, multas et 
graves causas obicientes, quas non poterant 
probare, 

Paulo rationem reddente: " Neque in legem 
Iudaeorum neque in templum neque in Caesarem 
quidquam peccavi ". 

Festus autem volens Iudaeis gratiam praestare, 
respondens Paulo dixit: " Vis Hierosolymam 
ascendere et ibi de his iudicari apud me? ". 

Dixit autem Paulus: " Ad tribunal Caesaris sto, 
ubi me oportet iudicari. Iudaeis nihil nocui, 
sicut et tu melius nosti. 

Si ergo iniuste egi et dignum morte aliquid feci, 
non recuso mori; si vero nihil est eorum, quae hi 
accusant me, nemo potest me illis donare. Caesarem 
appello! ". 

Tunc Festus cum consilio locutus respondit: " 
Caesarem appellasti; ad Caesarem ibis ". 

Et cum dies aliquot transacti essent, Agrippa rex 
et Berenice descenderunt Caesaream et salutaverunt 
Festum. 

Et cum dies plures ibi demorarentur, Festus regi 
indicavit de Paulo dicens: " Vir quidam est 
derelictus a Felice vinctus, 

de quo, cum essem Hierosolymis, adierunt me 
principes sacerdotum et seniores Iudaeorum 
postulantes adversus illum damnationem; 

ad quos respondi, quia non est consuetudo Romanis 
donare aliquem hominem, priusquam is, qui 
accusatur, praesentes habeat accusatores locumque 
defendendi se ab accusatione accipiat. 

Cum ergo huc convenissent, sine ulla dilatione 
sequenti die sedens pro tribunali iussi adduci 
virum; 

de quo, cum stetissent accusatores, nullam causam 
deferebant, de quibus ego suspicabar malis; 

quaestiones vero quasdam de sua superstitione 
habebant adversus eum et de quodam Iesu defuncto, 
quem affirmabat Paulus vivere. 

Haesitans autem ego de huiusmodi quaestione, 
dicebam si vellet ire Hierosolymam et ibi iudicari 
de istis. 

Paulo autem appellante, ut servaretur ad Augusti 
cognitionem, iussi servari eum, donec mittam eum 
ad Caesarem ". 

Agrippa autem ad Festum: " Volebam et ipse hominem 
audire! ". " Cras, inquit, audies eum ". 

Altera autem die, cum venisset Agrippa et Berenice 
cum multa ambitione, et introissent in auditorium 
cum tribunis et viris principalibus civitatis, et 
iubente Festo, adductus est Paulus. 

Et dicit Festus: " Agrippa rex et omnes, qui simul 
adestis nobiscum viri, videtis hunc, de quo omnis 
multitudo Iudaeorum interpellavit me Hierosolymis 
et hic, clamantes non oportere eum vivere amplius. 

Ego vero comperi nihil dignum eum morte fecisse, 
ipso autem hoc appellante Augustum, iudicavi 
mittere. 

De quo quid certum scribam domino, non habeo; 
propter quod produxi eum ad vos et maxime ad te, 
rex Agrippa, ut, interrogatione facta, habeam quid 
scribam; 

sine ratione enim mihi videtur mittere vinctum et 
causas eius non significare ". 

Agrippa vero ad Paulum ait: " Permittitur tibi 
loqui pro temetipso ". Tunc Paulus, extenta manu, 
coepit rationem reddere: 

" De omnibus, quibus accusor a Iudaeis, rex 
Agrippa, aestimo me beatum, apud te cum sim 
defensurus me hodie, 

maxime te sciente omnia, quae apud Iudaeos sunt 
consuetudines et quaestiones; propter quod, 
obsecro, patienter me audias. 

Et quidem vitam meam a iuventute, quae ab initio 
fuit in gente mea et in Hierosolymis, noverunt 
omnes Iudaei; 

praescientes me ab initio, si velint testimonium 
perhibere, quoniam secundum diligentissimam sectam 
nostrae religionis vixi pharisaeus. 

Et nunc propter spem eius, quae ad patres nostros 
repromissionis facta est a Deo, sto iudicio 
subiectus, 

in quam duodecim tribus nostrae cum perseverantia 
nocte ac die deservientes sperant devenire; de qua 
spe accusor a Iudaeis, rex! 

Quid incredibile iudicatur apud vos, si Deus 
mortuos suscitat? 

Et ego quidem existimaveram me adversus nomen Iesu 
Nazareni debere multa contraria agere; 

quod et feci Hierosolymis, et multos sanctorum ego 
in carceribus inclusi, a principibus sacerdotum 
potestate accepta, et cum occiderentur, detuli 
sententiam; 

et per omnes synagogas frequenter puniens eos 
compellebam blasphemare, et abundantius insaniens 
in eos persequebar usque in exteras civitates. 

In quibus, dum irem Damascum cum potestate et 
permissu principum sacerdotum, 

die media in via vidi, rex, de caelo supra 
splendorem solis circumfulgens me lumen et eos, 
qui mecum simul ibant; 

omnesque nos cum decidissemus in terram, audivi 
vocem loquentem mihi Hebraica lingua: "Saul, Saul, 
quid me persequeris? Durum est tibi contra 
stimulum calcitrare". 

Ego autem dixi: "Quis es, Domine?". Dominus autem 
dixit: "Ego sum Iesus, quem tu persequeris. 

Sed exsurge et sta super pedes tuos; ad hoc enim 
apparui tibi, ut constituam te ministrum et testem 
eorum, quae vidisti, et eorum, quibus apparebo 
tibi, 

eripiens te de populo et de gentibus, in quas ego 
mitto te 

aperire oculos eorum, ut convertantur a tenebris 
ad lucem et de potestate Satanae ad Deum, ut 
accipiant remissionem peccatorum et sortem inter 
sanctificatos per fidem, quae est in me". 

Unde, rex Agrippa, non fui incredulus caelestis 
visionis, 

sed his, qui sunt Damasci primum et Hierosolymis, 
et in omnem regionem Iudaeae et gentibus 
annuntiabam, ut paenitentiam agerent et 
converterentur ad Deum digna paenitentiae opera 
facientes. 

Hac ex causa me Iudaei, cum essem in templo 
comprehensum, tentabant interficere. 

Auxilium igitur assecutus a Deo usque in hodiernum 
diem sto testificans minori atque maiori, nihil 
extra dicens quam ea, quae Prophetae sunt locuti 
futura esse et Moyses: 

si passibilis Christus, si primus ex resurrectione 
mortuorum lumen annuntiaturus est populo et 
gentibus ". 

Sic autem eo rationem reddente, Festus magna voce 
dixit: " Insanis, Paule; multae te litterae ad 
insaniam convertunt! ". 

At Paulus: " Non insanio, inquit, optime Feste, 
sed veritatis et sobrietatis verba eloquor. 

Scit enim de his rex, ad quem et audenter loquor; 
latere enim eum nihil horum arbitror, neque enim 
in angulo hoc gestum est. 

Credis, rex Agrippa, Prophetis? Scio quia credis 
". 

Agrippa autem ad Paulum: " In modico suades me 
Christianum fieri! ". 

Et Paulus: " Optarem apud Deum et in modico et in 
magno non tantum te sed et omnes hos, qui audiunt 
me hodie, fieri tales, qualis et ego sum, exceptis 
vinculis his! ". 

Et exsurrexit rex et praeses et Berenice et qui 
assidebant eis; 

et cum secessissent, loquebantur ad invicem 
dicentes: " Nihil morte aut vinculis dignum quid 
facit homo iste ". 

Agrippa autem Festo dixit: " Dimitti poterat homo 
hic, si non appellasset Caesarem ". 

Ut autem iudicatum est na vigare nos in Italiam, 
tradiderunt et Paulum et quosdam alios vinctos 
centurioni nomine Iulio, cohortis Augustae. 

Ascendentes autem navem Hadramyttenam, incipientem 
navigare circa Asiae loca, sustulimus, 
perseverante nobiscum Aristarcho Macedone 
Thessalonicensi; 

sequenti autem die, devenimus Sidonem, et humane 
tractans Iulius Paulum permisit ad amicos ire et 
curam sui agere. 

Et inde cum sustulissemus, subnavigavimus Cypro, 
propterea quod essent venti contrarii; 

et pelagus Ciliciae et Pamphyliae navigantes 
venimus Myram, quae est Lyciae. 

Et ibi inveniens centurio navem Alexandrinam 
navigantem in Italiam transposuit nos in eam. 

Et cum multis diebus tarde navigaremus et vix 
devenissemus contra Cnidum, prohibente nos vento, 
subnavigavimus Cretae secundum Salmonem; 

et vix iuxta eam navigantes venimus in locum 
quendam, qui vocatur Boni Portus, cui iuxta erat 
civitas Lasaea. 

Multo autem tempore peracto, et cum iam non esset 
tuta navigatio, eo quod et ieiunium iam 
praeterisset, monebat Paulus 

dicens eis: " Viri, video quoniam cum iniuria et 
multo damno non solum oneris et navis sed etiam 
animarum nostrarum incipit esse navigatio ". 

Centurio autem gubernatori et nauclero magis 
credebat quam his, quae a Paulo dicebantur. 

Et cum aptus portus non esset ad hiemandum, 
plurimi statuerunt consilium enavigare inde, si 
quo modo possent devenientes Phoenicen hiemare, 
portum Cretae respicientem ad africum et ad 
caurum. 

Aspirante autem austro, aestimantes propositum se 
tenere, cum sustulissent, propius legebant Cretam. 

Non post multum autem misit se contra ipsam ventus 
typhonicus, qui vocatur euroaquilo; 

cumque arrepta esset navis et non posset conari in 
ventum, data nave flatibus, ferebamur. 

Insulam autem quandam decurrentes, quae vocatur 
Cauda, potuimus vix obtinere scapham, 

qua sublata, adiutoriis utebantur accingentes 
navem; et timentes, ne in Syrtim inciderent, 
submisso vase, sic ferebantur. 

Valide autem nobis tempestate iactatis, sequenti 
die iactum fecerunt 

et tertia die suis manibus armamenta navis 
proiecerunt. 

Neque sole autem neque sideribus apparentibus per 
plures dies, et tempestate non exigua imminente, 
iam auferebatur spes omnis salutis nostrae. 

Et cum multa ieiunatio fuisset, tunc stans Paulus 
in medio eorum dixit: " Oportebat quidem, o viri, 
audito me, non tollere a Creta lucrique facere 
iniuriam hanc et iacturam. 

Et nunc suadeo vobis bono animo esse, nulla enim 
amissio animae erit ex vobis praeterquam navis; 

astitit enim mihi hac nocte angelus Dei, cuius sum 
ego, cui et deservio, 

dicens: "Ne timeas, Paule; Caesari te oportet 
assistere, et ecce donavit tibi Deus omnes, qui 
navigant tecum". 

Propter quod bono animo estote, viri; credo enim 
Deo, quia sic erit, quemadmodum dictum est mihi. 

In insulam autem quandam oportet nos incidere ". 

Sed posteaquam quarta decima nox supervenit, cum 
ferremur in Hadria, circa mediam noctem 
suspicabantur nautae apparere sibi aliquam 
regionem. 

Qui submittentes bolidem invenerunt passus 
viginti; et pusillum inde separati et rursum 
submittentes invenerunt passus quindecim; 

timentes autem, ne in aspera loca incideremus, de 
puppi mittentes ancoras quattuor optabant diem 
fieri. 

Nautis vero quaerentibus fugere de navi, cum 
demisissent scapham in mare sub obtentu, quasi a 
prora inciperent ancoras extendere, 

dixit Paulus centurioni et militibus: " Nisi hi in 
navi manserint, vos salvi fieri non potestis ". 

Tunc absciderunt milites funes scaphae et passi 
sunt eam excidere. 

Donec autem lux inciperet fieri, rogabat Paulus 
omnes sumere cibum dicens: " Quarta decima hodie 
die exspectantes ieiuni permanetis nihil 
accipientes; 

propter quod rogo vos accipere cibum, hoc enim pro 
salute vestra est, quia nullius vestrum capillus 
de capite peribit ". 

Et cum haec dixisset et sumpsisset panem, gratias 
egit Deo in conspectu omnium et, cum fregisset, 
coepit manducare. 

Animaequiores autem facti omnes et ipsi 
assumpserunt cibum. 

Eramus vero universae animae in navi ducentae 
septuaginta sex. 

Et satiati cibo alleviabant navem iactantes 
triticum in mare. 

Cum autem dies factus esset, terram non 
agnoscebant; sinum vero quendam considerabant 
habentem litus, in quem cogitabant, si possent, 
eicere navem. 

Et cum ancoras abstulissent, committebant mari 
simul laxantes iuncturas gubernaculorum et, levato 
artemone, secundum flatum aurae tendebant ad 
litus. 

Et cum incidissent in locum dithalassum, 
impegerunt navem; et prora quidem fixa manebat 
immobilis, puppis vero solvebatur a vi fluctuum. 

Militum autem consilium fuit, ut custodias 
occiderent, ne quis, cum enatasset, effugeret; 

centurio autem volens servare Paulum prohibuit eos 
a consilio iussitque eos, qui possent natare, 
mittere se primos et ad terram exire 

et ceteros, quosdam in tabulis, quosdam vero super 
ea, quae de navi essent; et sic factum est ut 
omnes evaderent ad terram. 

Et cum evasissemus, tunc cognovimus quia Melita in 
sula vocatur. 

Barbari vero praestabant non modicam humanitatem 
nobis; accensa enim pyra, suscipiebant nos omnes 
propter imbrem, qui imminebat, et frigus. 

Cum congregasset autem Paulus sarmentorum 
aliquantam multitudinem et imposuisset super 
ignem, vipera, a calore cum processisset, invasit 
manum eius. 

Ut vero viderunt barbari pendentem bestiam de manu 
eius, ad invicem dicebant: " Utique homicida est 
homo hic, qui cum evaserit de mari, Ultio non 
permisit vivere ". 

Et ille quidem excutiens bestiam in ignem, nihil 
mali passus est; 

at illi exspectabant eum in tumorem convertendum 
aut subito casurum et mori. Diu autem illis 
exspectantibus et videntibus nihil mali in eo 
fieri, convertentes se dicebant eum esse deum. 

In locis autem illis erant praedia principis 
insulae nomine Publii, qui nos suscipiens triduo 
benigne hospitio recepit. 

Contigit autem patrem Publii febribus et 
dysenteria vexatum iacere, ad quem Paulus intravit 
et, cum orasset et imposuisset ei manus, sanavit 
eum. 

Quo facto, et ceteri, qui in insula habebant 
infirmitates, accedebant et curabantur; 

qui etiam multis honoribus nos honoraverunt et 
navigantibus imposuerunt, quae necessaria erant. 

Post menses autem tres, navigavimus in navi 
Alexandrina, quae in insula hiemaverat, cui erat 
insigne Castorum. 

Et cum venissemus Syracusam, mansimus ibi triduo; 

inde solventes devenimus Rhegium. Et post unum 
diem, superveniente austro, secunda die venimus 
Puteolos, 

ubi, inventis fratribus, rogati sumus manere apud 
eos dies septem; et sic venimus Romam. 

Et inde cum audissent de nobis fratres, 
occurrerunt nobis usque ad Appii Forum et Tres 
Tabernas; quos cum vidisset Paulus, gratias agens 
Deo, accepit fiduciam. 

Cum introissemus autem Romam, permissum est Paulo 
manere sibimet cum custodiente se milite. 

Factum est autem, ut post tertium diem convocaret 
primos Iudaeorum; cumque convenissent dicebat eis: 
" Ego, viri fratres, nihil adversus plebem faciens 
aut mores paternos, vinctus ab Hierosolymis 
traditus sum in manus Romanorum, 

qui cum interrogationem de me habuissent, volebant 
dimittere, eo quod nulla causa esset mortis in me; 

contradicentibus autem Iudaeis, coactus sum 
appellare Caesarem, non quasi gentem meam habens 
aliquid accusare. 

Propter hanc igitur causam rogavi vos videre et 
alloqui; propter spem enim Israel catena hac 
circumdatus sum ". 

At illi dixerunt ad eum: " Nos neque litteras 
accepimus de te a Iudaea, neque adveniens aliquis 
fratrum nuntiavit aut locutus est quid de te 
malum. 

Rogamus autem a te audire quae sentis; nam de 
secta hac notum est nobis quia ubique ei 
contradicitur ". 

Cum constituissent autem illi diem, venerunt ad 
eum in hospitium plures, quibus exponebat 
testificans regnum Dei suadensque eos de Iesu ex 
Lege Moysis et Prophetis a mane usque ad vesperam. 

Et quidam credebant his, quae dicebantur, quidam 
vero non credebant; 

cumque invicem non essent consentientes, 
discedebant, dicente Paulo unum verbum: " Bene 
Spiritus Sanctus locutus est per Isaiam prophetam 
ad patres vestros 

dicens: "Vade ad populum istum et dic: Auditu 
audietis et non intellegetis, et videntes 
videbitis et non perspicietis. 

Incrassatum est enim cor populi huius, et auribus 
graviter audierunt et oculos suos compresserunt, 
ne forte videant oculis et auribus audiant et 
corde intellegant et convertantur, et sanabo 
illos". 

Notum ergo sit vobis quoniam gentibus missum est 
hoc salutare Dei; ipsi et audient! ". 

Mansit autem biennio toto in suo conducto; et 
suscipiebat omnes, qui ingrediebantur ad eum, 

praedicans regnum Dei et docens quae sunt de 
Domino Iesu Christo cum omni fiducia sine 
prohibitione. 

Paulus servus Christi Iesu, vo catus apostolus, 
segregatus in evangelium Dei, 

quod ante promiserat per prophetas suos in 
Scripturis sanctis 

de Filio suo, qui factus est ex semine David 
secundum carnem, 

qui constitutus est Filius Dei in virtute secundum 
Spiritum sanctificationis ex resurrectione 
mortuorum, Iesu Christo Domino nostro, 

per quem accepimus gratiam et apostolatum ad 
oboeditionem fidei in omnibus gentibus pro nomine 
eius, 

in quibus estis et vos vocati Iesu Christi, 

omnibus, qui sunt Romae dilectis Dei, vocatis 
sanctis: gratia vobis et pax a Deo Patre nostro et 
Domino Iesu Christo. 

Primum quidem gratias ago Deo meo per Iesum 
Christum pro omnibus vobis, quia fides vestra 
annuntiatur in universo mundo; 

testis enim mihi est Deus, cui servio in spiritu 
meo in evangelio Filii eius, quomodo sine 
intermissione memoriam vestri faciam 

semper in orationibus meis obsecrans, si quo modo 
tandem aliquando prosperum iter habeam in 
voluntate Dei veniendi ad vos. 

Desidero enim videre vos, ut aliquid impertiar 
gratiae vobis spiritalis ad confirmandos vos, 

id est una vobiscum consolari per eam, quae 
invicem est, fidem vestram atque meam. 

Nolo autem vos ignorare, fratres, quia saepe 
proposui venire ad vos et prohibitus sum usque 
adhuc, ut aliquem fructum habeam et in vobis, 
sicut et in ceteris gentibus. 

Graecis ac barbaris, sapientibus et insipientibus 
debitor sum. 

Itaque, quod in me est, promptus sum et vobis, qui 
Romae estis, evangelizare. 

Non enim erubesco evangelium: virtus enim Dei est 
in salutem omni credenti, Iudaeo primum et Graeco. 

Iustitia enim Dei in eo revelatur ex fide in 
fidem, sicut scriptum est: " Iustus autem ex fide 
vivet ". 

Revelatur enim ira Dei de caelo super omnem 
impietatem et iniustitiam hominum, qui veritatem 
in iniustitia detinent, 

quia, quod noscibile est Dei, manifestum est in 
illis; Deus enim illis manifestavit. 

Invisibilia enim ipsius a creatura mundi per ea, 
quae facta sunt, intellecta conspiciuntur, 
sempiterna eius et virtus et divinitas, ut sint 
inexcusabiles; 

quia, cum cognovissent Deum, non sicut Deum 
glorificaverunt aut gratias egerunt, sed 
evanuerunt in cogitationibus suis, et obscuratum 
est insipiens cor eorum. 

Dicentes se esse sapientes, stulti facti sunt, 

et mutaverunt gloriam incorruptibilis Dei in 
similitudinem imaginis corruptibilis hominis et 
volucrum et quadrupedum et serpentium. 

Propter quod tradidit illos Deus in 
concupiscentiis cordis eorum in immunditiam, ut 
ignominia afficiant corpora sua in semetipsis, 

qui commutaverunt veritatem Dei in mendacio et 
coluerunt et servierunt creaturae potius quam 
Creatori, qui est benedictus in saecula. Amen. 

Propterea tradidit illos Deus in passiones 
ignominiae. Nam et feminae eorum immutaverunt 
naturalem usum in eum, qui est contra naturam; 

similiter et masculi, relicto naturali usu 
feminae, exarserunt in desideriis suis in invicem, 
masculi in masculos turpitudinem operantes et 
mercedem, quam oportuit, erroris sui in semetipsis 
recipientes. 

Et sicut non probaverunt Deum habere in notitia, 
tradidit eos Deus in reprobum sensum, ut faciant, 
quae non conveniunt, 

repletos omni iniquitate, malitia, avaritia, 
nequitia, plenos invidia, homicidio, contentione, 
dolo, malignitate, susurrones, 

detractores, Deo odibiles, contumeliosos, 
superbos, elatos, inventores malorum, parentibus 
non oboedientes, 

insipientes, incompositos, sine affectione, sine 
misericordia. 

Qui cum iudicium Dei cognovissent, quoniam qui 
talia agunt, digni sunt morte, non solum ea 
faciunt, sed et consentiunt facientibus. 

Propter quod inexcusabilis es, o homo omnis, qui 
iudicas. In quo enim iudicas alterum, teipsum 
condemnas; eadem enim agis, qui iudicas. 

Scimus enim quoniam iudicium Dei est secundum 
veritatem in eos, qui talia agunt. 

Existimas autem hoc, o homo, qui iudicas eos, qui 
talia agunt, et facis ea, quia tu effugies 
iudicium Dei? 

An divitias benignitatis eius et patientiae et 
longanimitatis contemnis, ignorans quoniam 
benignitas Dei ad paenitentiam te adducit? 

Secundum duritiam autem tuam et impaenitens cor 
thesaurizas tibi iram in die irae et revelationis 
iusti iudicii Dei, 

qui reddet unicuique secundum opera eius: 

his quidem, qui secundum patientiam boni operis 
gloriam et honorem et incorruptionem quaerunt, 
vitam aeternam; 

his autem, qui ex contentione et non oboediunt 
veritati, oboediunt autem iniquitati, ira et 
indignatio. 

Tribulatio et angustia in omnem animam hominis 
operantis malum, Iudaei primum et Graeci; 

gloria autem et honor et pax omni operanti bonum, 
Iudaeo primum et Graeco. 

Non est enim personarum acceptio apud Deum! 

Quicumque enim sine lege peccaverunt, sine lege et 
peribunt; et, quicumque in lege peccaverunt, per 
legem iudicabuntur. 

Non enim auditores legis iusti sunt apud Deum, sed 
factores legis iustificabuntur. 

Cum enim gentes, quae legem non habent, 
naturaliter, quae legis sunt, faciunt, eiusmodi 
legem non habentes ipsi sibi sunt lex; 

qui ostendunt opus legis scriptum in cordibus 
suis, testimonium simul reddente illis conscientia 
ipsorum, et inter se invicem cogitationibus 
accusantibus aut etiam defendentibus, 

in die, cum iudicabit Deus occulta hominum 
secundum evangelium meum per Christum Iesum. 

Si autem tu Iudaeus cognominaris et requiescis in 
lege et gloriaris in Deo, 

et nosti Voluntatem et discernis potiora 
instructus per legem, 

et confidis teipsum ducem esse caecorum, lumen 
eorum, qui in tenebris sunt, 

eruditorem insipientium, magistrum infantium, 
habentem formam scientiae et veritatis in lege. 

Qui ergo alium doces, teipsum non doces? Qui 
praedicas non furandum, furaris? 

Qui dicis non moechandum, moecharis? Qui 
abominaris idola, templa spolias? 

Qui in lege gloriaris, per praevaricationem legis 
Deum inhonoras? 

" Nomen enim Dei propter vos blasphematur inter 
gentes ", sicut scriptum est. 

Circumcisio quidem prodest, si legem observes; si 
autem praevaricator legis sis, circumcisio tua 
praeputium facta est. 

Si igitur praeputium iustitias legis custodiat, 
nonne praeputium illius in circumcisionem 
reputabitur? 

Et iudicabit, quod ex natura est praeputium legem 
consummans, te, qui per litteram et circumcisionem 
praevaricator legis es. 

Non enim qui manifesto Iudaeus est, neque quae 
manifesto in carne circumcisio, 

sed qui in abscondito Iudaeus est, et circumcisio 
cordis in spiritu non littera, cuius laus non ex 
hominibus sed ex Deo est. 

Quid ergo amplius est Iudaeo, aut quae utilitas 
circumcisionis? 

Multum per omnem modum. Primum quidem, quia 
credita sunt illis eloquia Dei. 

Quid enim, si quidam non crediderunt? Numquid 
incredulitas illorum fidem Dei evacuabit? 

Absit! Exstet autem Deus verax, omnis autem homo 
mendax, sicut scriptum est: " Ut iustificeris in 
sermonibus tuis et vincas cum iudicaris ". 

Si autem iniustitia nostra iustitiam Dei 
commendat, quid dicemus? Numquid iniustus Deus, 
qui infert iram? Secundum hominem dico. 

Absit! Alioquin quomodo iudicabit Deus mundum? 

Si enim veritas Dei in meo mendacio abundavit in 
gloriam ipsius, quid adhuc et ego tamquam peccator 
iudicor? 

Et non, sicut blasphemamur, et sicut aiunt quidam 
nos dicere: " Faciamus mala, ut veniant bona "? 
Quorum damnatio iusta est. 

Quid igitur? Praecellimus eos? Nequaquam! Antea 
enim causati sumus Iudaeos et Graecos omnes sub 
peccato esse, 

sicut scriptum est: " Non est iustus quisquam, 

non est intellegens, non est requirens Deum. 

Omnes declinaverunt, simul inutiles facti sunt; 
non est qui faciat bonum, non est usque ad unum. 

Sepulcrum patens est guttur eorum, linguis suis 
dolose agebant, venenum aspidum sub labiis eorum, 

quorum os maledictione et amaritudine plenum est; 

veloces pedes eorum ad effundendum sanguinem, 

contritio et infelicitas in viis eorum, 

et viam pacis non cognoverunt. 

Non est timor Dei ante oculos eorum ". 

Scimus autem quoniam, quaecumque lex loquitur, 
his, qui in lege sunt, loquitur, ut omne os 
obstruatur, et obnoxius fiat omnis mundus Deo; 

quia ex operibus legis non iustificabitur omnis 
caro coram illo, per legem enim cognitio peccati. 

Nunc autem sine lege iustitia Dei manifestata est, 
testificata a Lege et Prophetis, 

iustitia autem Dei per fidem Iesu Christi, in 
omnes, qui credunt. Non enim est distinctio: 

omnes enim peccaverunt et egent gloria Dei, 

iustificati gratis per gratiam ipsius per 
redemptionem, quae est in Christo Iesu; 

quem proposuit Deus propitiatorium per fidem in 
sanguine ipsius ad ostensionem iustitiae suae, cum 
praetermisisset praecedentia delicta 

in sustentatione Dei, ad ostensionem iustitiae 
eius in hoc tempore, ut sit ipse iustus et 
iustificans eum, qui ex fide est Iesu. 

Ubi est ergo gloriatio? Exclusa est. Per quam 
legem? Operum? Non, sed per legem fidei. 

Arbitramur enim iustificari hominem per fidem sine 
operibus legis. 

An Iudaeorum Deus tantum? Nonne et gentium? Immo 
et gentium, 

quoniam quidem unus Deus, qui iustificabit 
circumcisionem ex fide et praeputium per fidem. 

Legem ergo destruimus per fidem? Absit, sed legem 
statuimus. 

Quid ergo dicemus invenisse Abraham progenitorem 
no strum secundum carnem? 

Si enim Abraham ex operibus iustificatus est, 
habet gloriam sed non apud Deum. 

Quid enim Scriptura dicit? " Credidit autem 
Abraham Deo, et reputatum est illi ad iustitiam ". 

Ei autem, qui operatur, merces non reputatur 
secundum gratiam sed secundum debitum; 

ei vero, qui non operatur, sed credit in eum, qui 
iustificat impium, reputatur fides eius ad 
iustitiam, 

sicut et David dicit beatitudinem hominis, cui 
Deus reputat iustitiam sine operibus: 

" Beati, quorum remissae sunt iniquitates, et 
quorum tecta sunt peccata. 

Beatus vir, cui non imputabit Dominus peccatum ". 

Beatitudo ergo haec in circumcisione an etiam in 
praeputio? Dicimus enim: " Reputata est Abrahae 
fides ad iustitiam ". 

Quomodo ergo reputata est? In circumcisione an in 
praeputio? Non in circumcisione sed in praeputio: 

et signum accepit circumcisionis, signaculum 
iustitiae fidei, quae fuit in praeputio, ut esset 
pater omnium credentium per praeputium, ut 
reputetur illis iustitia, 

et pater circumcisionis his non tantum, qui ex 
circumcisione sunt, sed et qui sectantur vestigia 
eius, quae fuit in praeputio, fidei patris nostri 
Abrahae. 

Non enim per legem promissio Abrahae aut semini 
eius, ut heres esset mundi, sed per iustitiam 
fidei; 

si enim qui ex lege heredes sunt, exinanita est 
fides, et abolita est promissio. 

Lex enim iram operatur; ubi autem non est lex, nec 
praevaricatio. 

Ideo ex fide, ut secundum gratiam, ut firma sit 
promissio omni semini, non ei, qui ex lege est 
solum, sed et ei, qui ex fide est Abrahae — qui 
est pater omnium nostrum, 

sicut scriptum est: " Patrem multarum gentium 
posui te " C, ante Deum, cui credidit, qui 
vivificat mortuos et vocat ea, quae non sunt, 
quasi sint; 

qui contra spem in spe credidit, ut fieret pater 
multarum gentium, secundum quod dictum est: " Sic 
erit semen tuum ". 

Et non infirmatus fide consideravit corpus suum 
iam emortuum, cum fere centum annorum esset, et 
emortuam vulvam Sarae; 

in repromissione autem Dei non haesitavit 
diffidentia, sed confortatus est fide, dans 
gloriam Deo, 

et plenissime sciens quia, quod promisit, potens 
est et facere. 

Ideo et reputatum est illi ad iustitiam. 

Non est autem scriptum tantum propter ipsum: 
reputatum est illi, 

sed et propter nos, quibus reputabitur, 
credentibus in eum, qui suscitavit Iesum Dominum 
nostrum a mortuis, 

qui traditus est propter delicta nostra et 
suscitatus est propter iustificationem nostram. 

Iustificati igitur ex fide, pacem habemus ad Deum 
per Domi num nostrum Iesum Christum, 

per quem et accessum habemus fide in gratiam 
istam, in qua stamus et gloriamur in spe gloriae 
Dei. 

Non solum autem, sed et gloriamur in 
tribulationibus, scientes quod tribulatio 
patientiam operatur, 

patientia autem probationem, probatio vero spem; 

spes autem non confundit, quia caritas Dei diffusa 
est in cordibus nostris per Spiritum Sanctum, qui 
datus est nobis. 

Adhuc enim Christus, cum adhuc infirmi essemus, 
secundum tempus pro impiis mortuus est. 

Vix enim pro iusto quis moritur; nam pro bono 
forsitan quis et audeat mori. 

Commendat autem suam caritatem Deus in nos, 
quoniam, cum adhuc peccatores essemus, Christus 
pro nobis mortuus est. 

Multo igitur magis iustificati nunc in sanguine 
ipsius, salvi erimus ab ira per ipsum! 

Si enim, cum inimici essemus, reconciliati sumus 
Deo per mortem Filii eius, multo magis 
reconciliati salvi erimus in vita ipsius; 

non solum autem, sed et gloriamur in Deo per 
Dominum nostrum Iesum Christum, per quem nunc 
reconciliationem accepimus. 

Propterea, sicut per unum hominem peccatum in hunc 
mundum intravit, et per peccatum mors, et ita in 
omnes homines mors pertransiit, eo quod omnes 
peccaverunt. 

Usque ad legem enim peccatum erat in mundo; 
peccatum autem non imputatur, cum lex non est, 

sed regnavit mors ab Adam usque ad Moysen etiam in 
eos, qui non peccaverunt in similitudine 
praevaricationis Adae, qui est figura futuri. 

Sed non sicut delictum, ita et donum; si enim 
unius delicto multi mortui sunt, multo magis 
gratia Dei et donum in gratia unius hominis Iesu 
Christi in multos abundavit. 

Et non sicut per unum, qui peccavit, ita et donum; 
nam iudicium ex uno in condemnationem, gratia 
autem ex multis delictis in iustificationem. 

Si enim unius delicto mors regnavit per unum, 
multo magis, qui abundantiam gratiae et donationis 
iustitiae accipiunt, in vita regnabunt per unum 
Iesum Christum. 

Igitur sicut per unius delictum in omnes homines 
in condemnationem, sic et per unius iustitiam in 
omnes homines in iustificationem vitae; 

sicut enim per inoboedientiam unius hominis 
peccatores constituti sunt multi, ita et per unius 
oboeditionem iusti constituentur multi. 

Lex autem subintravit, ut abundaret delictum; ubi 
autem abundavit peccatum, superabundavit gratia, 

ut sicut regnavit peccatum in morte, ita et gratia 
regnet per iustitiam in vitam aeternam per Iesum 
Christum Dominum nostrum. 

Quid ergo dicemus? Perma nebimus in peccato, ut 
gratia abundet? 

Absit! Qui enim mortui sumus peccato, quomodo 
adhuc vivemus in illo? 

An ignoratis quia, quicumque baptizati sumus in 
Christum Iesum, in mortem ipsius baptizati sumus? 

Consepulti ergo sumus cum illo per baptismum in 
mortem, ut quemadmodum suscitatus est Christus a 
mortuis per gloriam Patris, ita et nos in novitate 
vitae ambulemus. 

Si enim complantati facti sumus similitudini 
mortis eius, sed et resurrectionis erimus; 

hoc scientes quia vetus homo noster simul 
crucifixus est, ut destruatur corpus peccati, ut 
ultra non serviamus peccato. 

Qui enim mortuus est, iustificatus est a peccato. 

Si autem mortui sumus cum Christo, credimus quia 
simul etiam vivemus cum eo; 

scientes quod Christus suscitatus ex mortuis iam 
non moritur, mors illi ultra non dominatur. 

Quod enim mortuus est, peccato mortuus est semel; 
quod autem vivit, vivit Deo. 

Ita et vos existimate vos mortuos quidem esse 
peccato, viventes autem Deo in Christo Iesu. 

Non ergo regnet peccatum in vestro mortali 
corpore, ut oboediatis concupiscentiis eius, 

neque exhibeatis membra vestra arma iniustitiae 
peccato, sed exhibete vos Deo tamquam ex mortuis 
viventes et membra vestra arma iustitiae Deo. 

Peccatum enim vobis non dominabitur; non enim sub 
lege estis sed sub gratia. 

Quid ergo? Peccabimus, quoniam non sumus sub lege 
sed sub gratia? Absit! 

Nescitis quoniam, cui exhibetis vos servos ad 
oboedientiam, servi estis eius, cui oboeditis, 
sive peccati ad mortem, sive oboeditionis ad 
iustitiam? 

Gratias autem Deo quod fuistis servi peccati, 
oboedistis autem ex corde in eam formam doctrinae, 
in quam traditi estis, 

liberati autem a peccato servi facti estis 
iustitiae. 

Humanum dico propter infirmitatem carnis vestrae. 
Sicut enim exhibuistis membra vestra servientia 
immunditiae et iniquitati ad iniquitatem, ita nunc 
exhibete membra vestra servientia iustitiae ad 
sanctificationem. 

Cum enim servi essetis peccati, liberi eratis 
iustitiae. 

Quem ergo fructum habebatis tunc, in quibus nunc 
erubescitis? Nam finis illorum mors! 

Nunc vero liberati a peccato, servi autem facti 
Deo, habetis fructum vestrum in sanctificationem, 
finem vero vitam aeternam! 

Stipendia enim peccati mors, donum autem Dei vita 
aeterna in Christo Iesu Domino nostro. 

An ignoratis, fratres — scienti bus enim legem 
loquor — quia lex in homine dominatur, quanto 
tempore vivit? 

Nam quae sub viro est mulier, viventi viro 
alligata est lege; si autem mortuus fuerit vir, 
soluta est a lege viri. 

Igitur, vivente viro, vocabitur adultera, si 
fuerit alterius viri; si autem mortuus fuerit vir, 
libera est a lege, ut non sit adultera, si fuerit 
alterius viri. 

Itaque, fratres mei, et vos mortificati estis legi 
per corpus Christi, ut sitis alterius, eius qui ex 
mortuis suscitatus est, ut fructificaremus Deo. 

Cum enim essemus in carne, passiones peccatorum, 
quae per legem sunt, operabantur in membris 
nostris, ut fructificarent morti; 

nunc autem soluti sumus a lege, mortui ei, in qua 
detinebamur, ita ut serviamus in novitate Spiritus 
et non in vetustate litterae. 

Quid ergo dicemus? Lex peccatum est? Absit! Sed 
peccatum non cognovi, nisi per legem; nam 
concupiscentiam nescirem, nisi lex diceret: " Non 
concupisces ". 

Occasione autem accepta, peccatum per mandatum 
operatum est in me omnem concupiscentiam; sine 
lege enim peccatum mortuum erat. 

Ego autem vivebam sine lege aliquando; sed, cum 
venisset mandatum, peccatum revixit, 

ego autem mortuus sum; et inventum est mihi 
mandatum, quod erat ad vitam, hoc esse ad mortem; 

nam peccatum, occasione accepta, per mandatum 
seduxit me et per illud occidit. 

Itaque lex quidem sancta, et mandatum sanctum et 
iustum et bonum. 

Quod ergo bonum est, mihi factum est mors? Absit! 
Sed peccatum, ut appareat peccatum, per bonum mihi 
operatum est mortem; ut fiat supra modum peccans 
peccatum per mandatum. 

Scimus enim quod lex spiritalis est; ego autem 
carnalis sum, venumdatus sub peccato. 

Quod enim operor, non intellego; non enim, quod 
volo, hoc ago, sed quod odi, illud facio. 

Si autem, quod nolo, illud facio, consentio legi 
quoniam bona. 

Nunc autem iam non ego operor illud, sed, quod 
habitat in me, peccatum. 

Scio enim quia non habitat in me, hoc est in carne 
mea, bonum; nam velle adiacet mihi, operari autem 
bonum, non! 

Non enim, quod volo bonum, facio, sed, quod nolo 
malum, hoc ago. 

Si autem, quod nolo, illud facio, iam non ego 
operor illud, sed, quod habitat in me, peccatum. 

Invenio igitur hanc legem volenti mihi facere 
bonum, quoniam mihi malum adiacet. 

Condelector enim legi Dei secundum interiorem 
hominem; 

video autem aliam legem in membris meis 
repugnantem legi mentis meae et captivantem me in 
lege peccati, quae est in membris meis. 

Infelix ego homo! Quis me liberabit de corpore 
mortis huius? 

Gratias autem Deo per Iesum Christum Dominum 
nostrum! Igitur ego ipse mente servio legi Dei, 
carne autem legi peccati. 

Nihil ergo nunc damnationis est his, qui sunt in 
Christo Iesu; 

lex enim Spiritus vitae in Christo Iesu liberavit 
te a lege peccati et mortis. 

Nam, quod impossibile erat legi, in quo 
infirmabatur per carnem, Deus Filium suum mittens 
in similitudine carnis peccati et pro peccato, 
damnavit peccatum in carne, 

ut iustitia legis impleretur in nobis, qui non 
secundum carnem ambulamus sed secundum Spiritum. 

Qui enim secundum carnem sunt, quae carnis sunt, 
sapiunt; qui vero secundum Spiritum, quae sunt 
Spiritus. 

Nam sapientia carnis mors, sapientia autem 
Spiritus vita et pax; 

quoniam sapientia carnis inimicitia est in Deum, 
legi enim Dei non subicitur nec enim potest. 

Qui autem in carne sunt, Deo placere non possunt. 

Vos autem in carne non estis sed in Spiritu, si 
tamen Spiritus Dei habitat in vobis. Si quis autem 
Spiritum Christi non habet, hic non est eius. 

Si autem Christus in vobis est, corpus quidem 
mortuum est propter peccatum, Spiritus vero vita 
propter iustitiam. 

Quod si Spiritus eius, qui suscitavit Iesum a 
mortuis, habitat in vobis, qui suscitavit Christum 
a mortuis vivificabit et mortalia corpora vestra 
per inhabitantem Spiritum suum in vobis. 

Ergo, fratres, debitores sumus non carni, ut 
secundum carnem vivamus. 

Si enim secundum carnem vixeritis, moriemini; si 
autem Spiritu opera corporis mortificatis, 
vivetis. 

Quicumque enim Spiritu Dei aguntur, hi filii Dei 
sunt. 

Non enim accepistis spiritum servitutis iterum in 
timorem, sed accepistis Spiritum adoptionis 
filiorum, in quo clamamus: " Abba, Pater! ". 

Ipse Spiritus testimonium reddit una cum spiritu 
nostro, quod sumus filii Dei. 

Si autem filii, et heredes: heredes quidem Dei, 
coheredes autem Christi, si tamen compatimur, ut 
et conglorificemur. 

Existimo enim quod non sunt condignae passiones 
huius temporis ad futuram gloriam, quae revelanda 
est in nobis. 

Nam exspectatio creaturae revelationem filiorum 
Dei exspectat; 

vanitati enim creatura subiecta est, non volens 
sed propter eum, qui subiecit, in spem, 

quia et ipsa creatura liberabitur a servitute 
corruptionis in libertatem gloriae filiorum Dei. 

Scimus enim quod omnis creatura congemiscit et 
comparturit usque adhuc; 

non solum autem, sed et nos ipsi primitias 
Spiritus habentes, et ipsi intra nos gemimus 
adoptionem filiorum exspectantes, redemptionem 
corporis nostri. 

Spe enim salvi facti sumus; spes autem, quae 
videtur, non est spes; nam, quod videt, quis 
sperat? 

Si autem, quod non videmus, speramus, per 
patientiam exspectamus. 

Similiter autem et Spiritus adiuvat infirmitatem 
nostram; nam quid oremus, sicut oportet, nescimus, 
sed ipse Spiritus interpellat gemitibus 
inenarrabilibus; 

qui autem scrutatur corda, scit quid desideret 
Spiritus, quia secundum Deum postulat pro sanctis. 

Scimus autem quoniam diligentibus Deum omnia 
cooperantur in bonum, his, qui secundum propositum 
vocati sunt. 

Nam, quos praescivit, et praedestinavit conformes 
fieri imaginis Filii eius, ut sit ipse 
primogenitus in multis fratribus; 

quos autem praedestinavit, hos et vocavit; et quos 
vocavit, hos et iustificavit; quos autem 
iustificavit, illos et glorificavit. 

Quid ergo dicemus ad haec? Si Deus pro nobis, quis 
contra nos? 

Qui Filio suo non pepercit, sed pro nobis omnibus 
tradidit illum, quomodo non etiam cum illo omnia 
nobis donabit? 

Quis accusabit adversus electos Dei? Deus, qui 
iustificat? 

Quis est qui condemnet? Christus Iesus, qui 
mortuus est, immo qui suscitatus est, qui et est 
ad dexteram Dei, qui etiam interpellat pro nobis? 

Quis nos separabit a caritate Christi? Tribulatio 
an angustia an persecutio an fames an nuditas an 
periculum an gladius? 

Sicut scriptum est: " Propter te mortificamur tota 
die, aestimati sumus ut oves occisionis ". 

Sed in his omnibus supervincimus per eum, qui 
dilexit nos. 

Certus sum enim quia neque mors neque vita neque 
angeli neque principatus neque instantia neque 
futura neque virtutes 

neque altitudo neque profundum neque alia 
quaelibet creatura poterit nos separare a caritate 
Dei, quae est in Christo Iesu Domino nostro. 

Veritatem dico in Christo, non mentior, 
testimonium mihi per hibente conscientia mea in 
Spiritu Sancto, 

quoniam tristitia est mihi magna, et continuus 
dolor cordi meo. 

Optarem enim ipse ego anathema esse a Christo pro 
fratribus meis, cognatis meis secundum carnem, 

qui sunt Israelitae, quorum adoptio est filiorum 
et gloria et testamenta et legislatio et cultus et 
promissiones, 

quorum sunt patres, et ex quibus Christus secundum 
carnem: qui est super omnia Deus benedictus in 
saecula. Amen. 

Non autem quod exciderit verbum Dei. Non enim 
omnes, qui ex Israel, hi sunt Israel; 

neque quia semen sunt Abrahae, omnes filii, sed: " 
In Isaac vocabitur tibi semen ". 

Id est, non qui filii carnis, hi filii Dei, sed 
qui filii sunt promissionis, aestimantur semen; 

promissionis enim verbum hoc est: " Secundum hoc 
tempus veniam, et erit Sarae filius ". 

Non solum autem, sed et Rebecca ex uno concubitum 
habens, Isaac patre nostro; 

cum enim nondum nati fuissent aut aliquid egissent 
bonum aut malum, ut secundum electionem propositum 
Dei maneret, 

non ex operibus sed ex vocante dictum est ei: " 
Maior serviet minori "; 

sicut scriptum est: " Iacob dilexi, Esau autem 
odio habui ". 

Quid ergo dicemus? Numquid iniustitia apud Deum? 
Absit! 

Moysi enim dicit: " Miserebor, cuius misereor, et 
misericordiam praestabo, cui misericordiam praesto 
". 

Igitur non volentis neque currentis sed miserentis 
Dei. 

Dicit enim Scriptura pharaoni: " In hoc ipsum 
excitavi te, ut ostendam in te virtutem meam, et 
ut annuntietur nomen meum in universa terra ". 

Ergo, cuius vult, miseretur et, quem vult, 
indurat. 

Dices itaque mihi: " Quid ergo adhuc queritur? 
Voluntati enim eius quis restitit? ". 

O homo, sed tu quis es, qui respondeas Deo? 
Numquid dicet figmentum ei, qui se finxit: " Quid 
me fecisti sic? ". 

An non habet potestatem figulus luti ex eadem 
massa facere aliud quidem vas in honorem, aliud 
vero in ignominiam? 

Quod si volens Deus ostendere iram et notam facere 
potentiam suam, sustinuit in multa patientia vasa 
irae aptata in interitum; 

et ut ostenderet divitias gloriae suae in vasa 
misericordiae, quae praeparavit in gloriam, 

quos et vocavit nos non solum ex Iudaeis sed etiam 
ex gentibus? 

Sicut et in Osee dicit: " Vocabo Non plebem meam 
Plebem meam et Non dilectam Dilectam. 

Et erit: in loco, ubi dictum est eis: "Non plebs 
mea vos", ibi vocabuntur Filii Dei vivi ". 

Isaias autem clamat pro Israel: " Si fuerit 
numerus filiorum Israel tamquam arena maris, 
reliquiae salvae fient. 

Verbum enim consummans et brevians faciet Dominus 
super terram ". 

Et sicut praedixit Isaias: " Nisi Dominus Sabaoth 
reliquisset nobis semen, sicut Sodoma facti 
essemus et sicut Gomorra similes fuissemus ". 

Quid ergo dicemus? Quod gentes, quae non 
sectabantur iustitiam, apprehenderunt iustitiam, 
iustitiam autem, quae ex fide est; 

Israel vero sectans legem iustitiae in legem non 
pervenit. 

Quare? Quia non ex fide sed quasi ex operibus; 
offenderunt in lapidem offensionis, 

sicut scriptum est: " Ecce pono in Sion lapidem 
offensionis et petram scandali; et, qui credit in 
eo, non confundetur ". 

Fratres, voluntas quidem cordis mei et obsecratio 
ad Deum pro illis in salutem. 

Testimonium enim perhibeo illis quod aemulationem 
Dei habent sed non secundum scientiam; 

ignorantes enim Dei iustitiam et suam iustitiam 
quaerentes statuere, iustitiae Dei non sunt 
subiecti; 

finis enim legis Christus ad iustitiam omni 
credenti. 

Moyses enim scribit de iustitia, quae ex lege est: 
" Qui fecerit homo, vivet in eis ". 

Quae autem ex fide est iustitia, sic dicit: " Ne 
dixeris in corde tuo: Quis ascendet in caelum?", 
id est Christum deducere; 

aut: " Quis descendet in abyssum? ", hoc est 
Christum ex mortuis revocare. 

Sed quid dicit? " Prope te est verbum, in ore tuo 
et in corde tuo "; hoc est verbum fidei, quod 
praedicamus. 

Quia si confitearis in ore tuo: " Dominum Iesum! 
", et in corde tuo credideris quod Deus illum 
excitavit ex mortuis, salvus eris. 

Corde enim creditur ad iustitiam, ore autem 
confessio fit in salutem. 

Dicit enim Scriptura: " Omnis, qui credit in illo, 
non confundetur ". 

Non enim est distinctio Iudaei et Graeci, nam idem 
Dominus omnium, dives in omnes, qui invocant 
illum: 

Omnis enim, quicumque invocaverit nomen Domini, 
salvus erit. 

Quomodo ergo invocabunt, in quem non crediderunt? 
Aut quomodo credent ei, quem non audierunt? 
Quomodo autem audient sine praedicante? 

Quomodo vero praedicabunt nisi mittantur? Sicut 
scriptum est: " Quam speciosi pedes 
evangelizantium bona ". 

Sed non omnes oboedierunt evangelio; Isaias enim 
dicit: " Domine, quis credidit auditui nostro? ". 

Ergo fides ex auditu, auditus autem per verbum 
Christi. 

Sed dico: Numquid non audierunt? Quin immo, in 
omnem terram exiit sonus eorum, et in fines orbis 
terrae verba eorum. 

Sed dico: Numquid Israel non cognovit? Primus 
Moyses dicit: " Ego ad aemulationem vos adducam 
per Non gentem: per gentem insipientem ad iram vos 
provocabo ". 

Isaias autem audet et dicit: " Inventus sum in non 
quaerentibus me; palam apparui his, qui me non 
interrogabant ". 

Ad Israel autem dicit: " Tota die expandi manus 
meas ad populum non credentem et contradicentem ". 

Dico ergo: Numquid repulit Deus populum suum? 
Absit! Nam et ego Israelita sum, ex semine 
Abraham, tribu Beniamin. 

Non reppulit Deus plebem suam, quam praescivit. An 
nescitis in Elia quid dicit Scriptura? Quemadmodum 
interpellat Deum adversus Israel: 

" Domine, prophetas tuos occiderunt, altaria tua 
suffoderunt, et ego relictus sum solus, et 
quaerunt animam meam ". 

Sed quid dicit illi responsum divinum? " Reliqui 
mihi septem milia virorum, qui non curvaverunt 
genu Baal ". 

Sic ergo et in hoc tempore reliquiae secundum 
electionem gratiae factae sunt. 

Si autem gratia, iam non ex operibus, alioquin 
gratia iam non est gratia. 

Quid ergo? Quod quaerit Israel, hoc non est 
consecutus, electio autem consecuta est; ceteri 
vero excaecati sunt, 

sicut scriptum est: " Dedit illis Deus spiritum 
soporis, oculos, ut non videant, et aures, ut non 
audiant, usque in hodiernum diem ". 

Et David dicit: " Fiat mensa eorum in laqueum et 
in captionem et in scandalum et in retributionem 
illis. 

Obscurentur oculi eorum, ne videant, et dorsum 
illorum semper incurva! ". 

Dico ergo: Numquid sic offenderunt, ut caderent? 
Absit! Sed illorum casu salus gentibus, ut illi ad 
aemulationem adducantur. 

Quod si casus illorum divitiae sunt mundi, et 
deminutio eorum divitiae gentium, quanto magis 
plenitudo eorum! 

Vobis autem dico gentibus: Quantum quidem ego sum 
gentium apostolus, ministerium meum honorifico, 

si quo modo ad aemulandum provocem carnem meam et 
salvos faciam aliquos ex illis. 

Si enim amissio eorum reconciliatio est mundi, 
quae assumptio, nisi vita ex mortuis? 

Quod si primitiae sanctae sunt, et massa; et si 
radix sancta, et rami. 

Quod si aliqui ex ramis fracti sunt, tu autem, cum 
oleaster esses, insertus es in illis et consocius 
radicis pinguedinis olivae factus es, 

noli gloriari adversus ramos; quod si gloriaris, 
non tu radicem portas, sed radix te. 

Dices ergo: " Fracti sunt rami, ut ego inserar ". 

Bene; incredulitate fracti sunt, tu autem fide 
stas. Noli altum sapere, sed time: 

si enim Deus naturalibus ramis non pepercit, ne 
forte nec tibi parcat. 

Vide ergo bonitatem et severitatem Dei: in eos 
quidem, qui ceciderunt, severitatem; in te autem 
bonitatem Dei, si permanseris in bonitate, 
alioquin et tu excideris. 

Sed et illi, si non permanserint in incredulitate, 
inserentur; potens est enim Deus iterum inserere 
illos! 

Nam si tu ex naturali excisus es oleastro et 
contra naturam insertus es in bonam olivam, quanto 
magis hi, qui secundum naturam sunt, inserentur 
suae olivae. 

Nolo enim vos ignorare, fratres, mysterium hoc, ut 
non sitis vobis ipsis sapientes, quia caecitas ex 
parte contigit in Israel, donec plenitudo gentium 
intraret, 

et sic omnis Israel salvus fiet, sicut scriptum 
est: " Veniet ex Sion, qui eripiat, avertet 
impietates ab Iacob; 

et hoc illis a me testamentum, cum abstulero 
peccata eorum ". 

Secundum evangelium quidem inimici propter vos, 
secundum electionem autem carissimi propter 
patres; 

sine paenitentia enim sunt dona et vocatio Dei! 

Sicut enim aliquando vos non credidistis Deo, nunc 
autem misericordiam consecuti estis propter 
illorum incredulitatem, 

ita et isti nunc non crediderunt propter vestram 
misericordiam, ut et ipsi nunc misericordiam 
consequantur. 

Conclusit enim Deus omnes in incredulitatem, ut 
omnium misereatur! 

O altitudo divitiarum et sapientiae et scientiae 
Dei! Quam incomprehensibilia sunt iudicia eius, et 
investigabiles viae eius! 

Quis enim cognovit sensum Domini? Aut quis 
consiliarius eius fuit? 

Aut quis prior dedit illi, et retribuetur ei? 

Quoniam ex ipso et per ipsum et in ipsum omnia. 
Ipsi gloria in saecula. Amen. 

Obsecro itaque vos, fratres, per misericordiam 
Dei, ut exhibeatis corpora vestra hostiam 
viventem, sanctam, Deo placentem, rationabile 
obsequium vestrum; 

et nolite conformari huic saeculo, sed 
transformamini renovatione mentis, ut probetis 
quid sit voluntas Dei, quid bonum et bene placens 
et perfectum. 

Dico enim per gratiam, quae data est mihi, 
omnibus, qui sunt inter vos, non altius sapere 
quam oportet sapere, sed sapere ad sobrietatem, 
unicuique sicut Deus divisit mensuram fidei. 

Sicut enim in uno corpore multa membra habemus, 
omnia autem membra non eundem actum habent, 

ita multi unum corpus sumus in Christo, singuli 
autem alter alterius membra. 

Habentes autem donationes secundum gratiam, quae 
data est nobis, differentes: sive prophetiam, 
secundum rationem fidei; 

sive ministerium, in ministrando; sive qui docet, 
in doctrina; 

sive qui exhortatur, in exhortando; qui tribuit, 
in simplicitate; qui praeest, in sollicitudine; 
qui miseretur, in hilaritate. 

Dilectio sine simulatione. Odientes malum, 
adhaerentes bono; 

caritate fraternitatis invicem diligentes, honore 
invicem praevenientes, 

sollicitudine non pigri, spiritu ferventes, Domino 
servientes, 

spe gaudentes, in tribulatione patientes, orationi 
instantes, 

necessitatibus sanctorum communicantes, 
hospitalitatem sectantes. 

Benedicite persequentibus; benedicite et nolite 
maledicere! 

Gaudere cum gaudentibus, flere cum flentibus. 

Idipsum invicem sentientes, non alta sapientes, 
sed humilibus consentientes. Nolite esse prudentes 
apud vosmetipsos. 

Nulli malum pro malo reddentes; providentes bona 
coram omnibus hominibus; 

si fieri potest, quod ex vobis est, cum omnibus 
hominibus pacem habentes; 

non vosmetipsos vindicantes, carissimi, sed date 
locum irae, scriptum est enim: " Mihi vindicta, 
ego retribuam ", dicit Dominus. 

Sed si esurierit inimicus tuus, ciba illum; si 
sitit, potum da illi. Hoc enim faciens, carbones 
ignis congeres super caput eius. 

Noli vinci a malo, sed vince in bono malum. 

Omnis anima potestatibus sublimioribus subdita 
sit. Non est enim potestas nisi a Deo; quae autem 
sunt, a Deo ordinatae sunt. 

Itaque, qui resistit potestati, Dei ordinationi 
resistit; qui autem resistunt ipsi, sibi 
damnationem acquirent. 

Nam principes non sunt timori bono operi sed malo. 
Vis autem non timere potestatem? Bonum fac, et 
habebis laudem ex illa; 

Dei enim ministra est tibi in bonum. Si autem 
malum feceris, time; non enim sine causa gladium 
portat; Dei enim ministra est, vindex in iram ei, 
qui malum agit. 

Ideo necesse est subditos esse, non solum propter 
iram sed et propter conscientiam. 

Ideo enim et tributa praestatis; ministri enim Dei 
sunt in hoc ipsum instantes. 

Reddite omnibus debita: cui tributum tributum, cui 
vectigal vectigal, cui timorem timorem, cui 
honorem honorem. 

Nemini quidquam debeatis, nisi ut invicem 
diligatis: qui enim diligit proximum, legem 
implevit. 

Nam: Non adulterabis, Non occides, Non furaberis, 
Non concupisces, et si quod est aliud mandatum, in 
hoc verbo recapitulatur: Diliges proximum tuum 
tamquam teipsum. 

Dilectio proximo malum non operatur; plenitudo 
ergo legis est dilectio. 

Et hoc scientes tempus, quia hora est iam vos de 
somno surgere; nunc enim propior est nobis salus 
quam cum credidimus. 

Nox processit, dies autem appropiavit. Abiciamus 
ergo opera tenebrarum et induamur arma lucis. 

Sicut in die honeste ambulemus: non in 
comissationibus et ebrietatibus, non in cubilibus 
et impudicitiis, non in contentione et 
aemulatione; 

sed induite Dominum Iesum Christum et carnis curam 
ne feceritis in concupiscentiis. 

Infirmum autem in fide assumite, non in 
disceptatio nibus cogitationum. 

Alius enim credit manducare omnia; qui autem 
infirmus est, holus manducat. 

Is qui manducat, non manducantem non spernat; et, 
qui non manducat, manducantem non iudicet, Deus 
enim illum assumpsit. 

Tu quis es, qui iudices alienum servum? Suo domino 
stat aut cadit; stabit autem, potens est enim 
Dominus statuere illum. 

Nam alius iudicat inter diem et diem, alius 
iudicat omnem diem; unusquisque in suo sensu 
abundet. 

Qui sapit diem, Domino sapit; et, qui manducat, 
Domino manducat, gratias enim agit Deo; et, qui 
non manducat, Domino non manducat et gratias agit 
Deo. 

Nemo enim nostrum sibi vivit, et nemo sibi 
moritur; 

sive enim vivimus, Domino vivimus, sive morimur, 
Domino morimur. Sive ergo vivimus, sive morimur, 
Domini sumus. 

In hoc enim Christus et mortuus est et vixit, ut 
et mortuorum et vivorum dominetur. 

Tu autem, quid iudicas fratrem tuum? Aut tu, quare 
spernis fratrem tuum? Omnes enim stabimus ante 
tribunal Dei; 

scriptum est enim: " Vivo ego, dicit Dominus, mihi 
flectetur omne genu, et omnis lingua confitebitur 
Deo ". 

Itaque unusquisque nostrum pro se rationem reddet 
Deo. 

Non ergo amplius invicem iudicemus, sed hoc 
iudicate magis, ne ponatis offendiculum fratri vel 
scandalum. 

Scio et certus sum in Domino Iesu, quia nihil 
commune per seipsum, nisi ei, qui existimat quid 
commune esse, illi commune est. 

Si enim propter cibum frater tuus contristatur, 
iam non secundum caritatem ambulas. Noli cibo tuo 
illum perdere, pro quo Christus mortuus est! 

Non ergo blasphemetur bonum vestrum! 

Non est enim regnum Dei esca et potus, sed 
iustitia et pax et gaudium in Spiritu Sancto; 

qui enim in hoc servit Christo, placet Deo et 
probatus est hominibus. 

Itaque, quae pacis sunt, sectemur et quae 
aedificationis sunt in invicem. 

Noli propter escam destruere opus Dei! Omnia 
quidem munda sunt, sed malum est homini, qui per 
offendiculum manducat. 

Bonum est non manducare carnem et non bibere vinum 
neque id, in quo frater tuus offendit. 

Tu, quam fidem habes, penes temetipsum habe coram 
Deo. Beatus, qui non iudicat semetipsum in eo quod 
probat. 

Qui autem discernit si manducaverit, damnatus est, 
quia non ex fide; omne autem, quod non ex fide, 
peccatum est. 

Debemus autem nos fir miores imbecillitates infir 
morum sustinere et non nobis placere. 

Unusquisque nostrum proximo placeat in bonum ad 
aedificationem; 

etenim Christus non sibi placuit, sed sicut 
scriptum est: " Improperia improperantium tibi 
ceciderunt super me ". 

Quaecumque enim antea scripta sunt, ad nostram 
doctrinam scripta sunt, ut per patientiam et 
consolationem Scripturarum spem habeamus. 

Deus autem patientiae et solacii det vobis idipsum 
sapere in alterutrum secundum Christum Iesum, 

ut unanimes uno ore glorificetis Deum et Patrem 
Domini nostri Iesu Christi. 

Propter quod suscipite invicem, sicut et Christus 
suscepit vos, in gloriam Dei. 

Dico enim Christum ministrum fuisse circumcisionis 
propter veritatem Dei ad confirmandas promissiones 
patrum; 

gentes autem propter misericordiam glorificare 
Deum, sicut scriptum est: " Propter hoc confitebor 
tibi in gentibus et nomini tuo cantabo ". 

Et iterum dicit: " Laetamini, gentes, cum plebe 
eius ". 

Et iterum: " Laudate, omnes gentes, Dominum, et 
magnificent eum omnes populi ". 

Et rursus Isaias ait: " Erit radix Iesse, et qui 
exsurget regere gentes: in eo gentes sperabunt ". 

Deus autem spei repleat vos omni gaudio et pace in 
credendo, ut abundetis in spe in virtute Spiritus 
Sancti. 

Certus sum autem, fratres mei, et ego ipse de 
vobis, quoniam et ipsi pleni estis bonitate, 
repleti omni scientia, ita ut possitis et 
alterutrum monere. 

Audacius autem scripsi vobis ex parte, tamquam in 
memoriam vos reducens propter gratiam, quae data 
est mihi a Deo, 

ut sim minister Christi Iesu ad gentes, consecrans 
evangelium Dei, ut fiat oblatio gentium accepta, 
sanctificata in Spiritu Sancto. 

Habeo igitur gloriationem in Christo Iesu ad Deum; 

non enim audebo aliquid loqui eorum, quae per me 
non effecit Christus in oboedientiam gentium, 
verbo et factis, 

in virtute signorum et prodigiorum, in virtute 
Spiritus, ita ut ab Ierusalem et per circuitum 
usque in Illyricum repleverim evangelium Christi, 

sic autem contendens praedicare evangelium, non 
ubi nominatus est Christus, ne super alienum 
fundamentum aedificarem, 

sed sicut scriptum est: " Quibus non est 
annuntiatum de eo, videbunt; et, qui non 
audierunt, intellegent ". 

Propter quod et impediebar plurimum venire ad vos; 

nunc vero ulterius locum non habens in his 
regionibus, cupiditatem autem habens veniendi ad 
vos ex multis iam annis, 

cum in Hispaniam proficisci coepero, spero enim 
quod praeteriens videam vos et a vobis deducar 
illuc, si vobis primum ex parte fruitus fuero. 

Nunc autem proficiscor in Ierusalem ministrare 
sanctis; 

probaverunt enim Macedonia et Achaia 
communicationem aliquam facere in pauperes 
sanctorum, qui sunt in Ierusalem. 

Placuit enim eis, et debitores sunt eorum; nam si 
spiritalibus eorum communicaverunt gentes, debent 
et in carnalibus ministrare eis. 

Hoc igitur cum consummavero et assignavero eis 
fructum hunc, proficiscar per vos in Hispaniam; 

scio autem quoniam veniens ad vos, in abundantia 
benedictionis Christi veniam. 

Obsecro autem vos, fratres, per Dominum nostrum 
Iesum Christum et per caritatem Spiritus, ut 
concertemini mecum in orationibus pro me ad Deum, 

ut liberer ab infidelibus, qui sunt in Iudaea, et 
ministerium meum pro Ierusalem acceptum sit 
sanctis, 

ut veniens ad vos in gaudio per voluntatem Dei 
refrigerer vobiscum. 

Deus autem pacis sit cum omnibus vobis. Amen. 

Commendo autem vobis Phoebem sororem nostram, quae 
est ministra ecclesiae, quae est Cenchreis, 

ut eam suscipiatis in Domino digne sanctis et 
assistatis ei in quocumque negotio vestri 
indiguerit; etenim ipsa astitit multis et mihi 
ipsi. 

Salutate Priscam et Aquilam adiutores meos in 
Christo Iesu, 

qui pro anima mea suas cervices supposuerunt, 
quibus non solus ego gratias ago sed et cunctae 
ecclesiae gentium; 

et domesticam eorum ecclesiam. Salutate Epaenetum 
dilectum mihi, primitias Asiae in Christo. 

Salutate Mariam, quae multum laboravit in vobis. 

Salutate Andronicum et Iuniam cognatos meos et 
concaptivos meos, qui sunt nobiles in apostolis, 
qui et ante me fuerunt in Christo. 

Salutate Ampliatum dilectissimum mihi in Domino. 

Salutate Urbanum adiutorem nostrum in Christo et 
Stachyn dilectum meum. 

Salutate Apellem probatum in Christo. Salutate 
eos, qui sunt ex Aristobuli. 

Salutate Herodionem cognatum meum. Salutate eos, 
qui sunt ex Narcissi, qui sunt in Domino. 

Salutate Tryphaenam et Tryphosam, quae laborant in 
Domino. Salutate Persidam carissimam, quae multum 
laboravit in Domino. 

Salutate Rufum electum in Domino et matrem eius et 
meam. 

Salutate Asyncritum, Phlegonta, Hermen, Patrobam, 
Hermam et, qui cum eis sunt, fratres. 

Salutate Philologum et Iuliam, Nereum et sororem 
eius et Olympam et omnes, qui cum eis sunt, 
sanctos. 

Salutate invicem in osculo sancto. Salutant vos 
omnes ecclesiae Christi. 

Rogo autem vos, fratres, ut observetis eos, qui 
dissensiones et offendicula praeter doctrinam, 
quam vos didicistis, faciunt, et declinate ab 
illis; 

huiusmodi enim Domino nostro Christo non serviunt 
sed suo ventri, et per dulces sermones et 
benedictiones seducunt corda innocentium. 

Vestra enim oboedientia ad omnes pervenit; gaudeo 
igitur in vobis, sed volo vos sapientes esse in 
bono et simplices in malo. 

Deus autem pacis conteret Satanam sub pedibus 
vestris velociter. Gratia Domini nostri Iesu 
vobiscum. 

Salutat vos Timotheus adiutor meus et Lucius et 
Iason et Sosipater cognati mei. 

Saluto vos ego Tertius, qui scripsi epistulam in 
Domino. 

Salutat vos Gaius hospes meus et universae 
ecclesiae. Salutat vos Erastus arcarius civitatis 
et Quartus frater. 

Ei autem, qui potens est vos confirmare iuxta 
evangelium meum et praedicationem Iesu Christi 
secundum revelationem mysterii temporibus aeternis 
taciti, 

manifestati autem nunc, et per scripturas 
Prophetarum secundum praeceptum aeterni Dei ad 
oboeditionem fidei in cunctis gentibus patefacti, 

soli sapienti Deo per Iesum Christum, cui gloria 
in saecula. Amen. 

Paulus, vocatus apostolus Christi Iesu per 
voluntatem Dei, et Sosthenes frater 

ecclesiae Dei, quae est Corinthi, sanctificatis in 
Christo Iesu, vocatis sanctis cum omnibus, qui 
invocant nomen Domini nostri Iesu Christi in omni 
loco ipsorum et nostro: 

gratia vobis et pax a Deo Patre nostro et Domino 
Iesu Christo. 

Gratias ago Deo meo semper pro vobis in gratia 
Dei, quae data est vobis in Christo Iesu, 

quia in omnibus divites facti estis in illo, in 
omni verbo et in omni scientia, 

sicut testimonium Christi confirmatum est in 
vobis, 

ita ut nihil vobis desit in ulla donatione, 
exspectantibus revelationem Domini nostri Iesu 
Christi; 

qui et confirmabit vos usque ad finem sine crimine 
in die Domini nostri Iesu Christi. 

Fidelis Deus, per quem vocati estis in communionem 
Filii eius Iesu Christi Domini nostri. 

Obsecro autem vos, fratres, per nomen Domini 
nostri Iesu Christi, ut idipsum dicatis omnes, et 
non sint in vobis schismata, sitis autem perfecti 
in eodem sensu et in eadem sententia. 

Significatum est enim mihi de vobis, fratres mei, 
ab his, qui sunt Chloes, quia contentiones inter 
vos sunt. 

Hoc autem dico, quod unusquisque vestrum dicit: " 
Ego quidem sum Pauli ", " Ego autem Apollo ", " 
Ego vero Cephae ", " Ego autem Christi ". 

Divisus est Christus? Numquid Paulus crucifixus 
est pro vobis, aut in nomine Pauli baptizati 
estis? 

Gratias ago Deo quod neminem vestrum baptizavi, 
nisi Crispum et Gaium, 

ne quis dicat quod in nomine meo baptizati sitis. 

Baptizavi autem et Stephanae domum; ceterum nescio 
si quem alium baptizaverim. 

Non enim misit me Christus baptizare, sed 
evangelizare; non in sapientia verbi, ut non 
evacuetur crux Christi. 

Verbum enim crucis pereuntibus quidem stultitia 
est; his autem, qui salvi fiunt, id est nobis, 
virtus Dei est. 

Scriptum est enim: " Perdam sapientiam sapientium 
et prudentiam prudentium reprobabo ". 

Ubi sapiens? Ubi scriba? Ubi conquisitor huius 
saeculi? Nonne stultam fecit Deus sapientiam huius 
mundi? 

Nam quia in Dei sapientia non cognovit mundus per 
sapientiam Deum, placuit Deo per stultitiam 
praedicationis salvos facere credentes. 

Quoniam et Iudaei signa petunt, et Graeci 
sapientiam quaerunt, 

nos autem praedicamus Christum crucifixum, Iudaeis 
quidem scandalum, gentibus autem stultitiam; 

ipsis autem vocatis, Iudaeis atque Graecis, 
Christum Dei virtutem et Dei sapientiam; 

quia quod stultum est Dei, sapientius est 
hominibus, et, quod infirmum est Dei, fortius est 
hominibus. 

Videte enim vocationem vestram, fratres; quia non 
multi sapientes secundum carnem, non multi 
potentes, non multi nobiles; 

sed, quae stulta sunt mundi, elegit Deus, ut 
confundat sapientes, et infirma mundi elegit Deus, 
ut confundat fortia, 

et ignobilia mundi et contemptibilia elegit Deus, 
quae non sunt, ut ea, quae sunt, destrueret, 

ut non glorietur omnis caro in conspectu Dei. 

Ex ipso autem vos estis in Christo Iesu, qui 
factus est sapientia nobis a Deo et iustitia et 
sanctificatio et redemptio, 

ut quemadmodum scriptum est: " Qui gloriatur, in 
Domino glorietur ". 

Et ego, cum venissem ad vos, fratres, veni non per 
sublimita tem sermonis aut sapientiae annuntians 
vobis mysterium Dei. 

Non enim iudicavi scire me aliquid inter vos nisi 
Iesum Christum et hunc crucifixum. 

Et ego in infirmitate et timore et tremore multo 
fui apud vos, 

et sermo meus et praedicatio mea non in 
persuasibilibus sapientiae verbis sed in 
ostensione Spiritus et virtutis, 

ut fides vestra non sit in sapientia hominum sed 
in virtute Dei. 

Sapientiam autem loquimur inter perfectos, 
sapientiam vero non huius saeculi neque principum 
huius saeculi, qui destruuntur, 

sed loquimur Dei sapientiam in mysterio, quae 
abscondita est, quam praedestinavit Deus ante 
saecula in gloriam nostram, 

quam nemo principum huius saeculi cognovit; si 
enim cognovissent, numquam Dominum gloriae 
crucifixissent. 

Sed sicut scriptum est: " Quod oculus non vidit, 
nec auris audivit, nec in cor hominis ascendit, 
quae praeparavit Deus his, qui diligunt illum ". 

Nobis autem revelavit Deus per Spiritum; Spiritus 
enim omnia scrutatur, etiam profunda Dei. 

Quis enim scit hominum, quae sint hominis, nisi 
spiritus hominis, qui in ipso est? Ita et, quae 
Dei sunt, nemo cognovit nisi Spiritus Dei. 

Nos autem non spiritum mundi accepimus, sed 
Spiritum, qui ex Deo est, ut sciamus, quae a Deo 
donata sunt nobis; 

quae et loquimur non in doctis humanae sapientiae 
sed in doctis Spiritus verbis, spiritalibus 
spiritalia comparantes. 

Animalis autem homo non percipit, quae sunt 
Spiritus Dei, stultitia enim sunt illi, et non 
potest intellegere, quia spiritaliter examinantur; 

spiritalis autem iudicat omnia, et ipse a nemine 
iudicatur. 

Quis enim cognovit sensum Domini, qui instruat 
eum? Nos autem sensum Christi habemus. 

Et ego, fratres, non potui vobis loqui quasi 
spiritalibus sed qua si carnalibus, tamquam 
parvulis in Christo. 

Lac vobis potum dedi, non escam, nondum enim 
poteratis. Sed ne nunc quidem potestis, 

adhuc enim estis carnales. Cum enim sit inter vos 
zelus et contentio, nonne carnales estis et 
secundum hominem ambulatis? 

Cum enim quis dicit: " Ego quidem sum Pauli ", 
alius autem: " Ego Apollo ", nonne homines estis? 

Quid igitur est Apollo? Quid vero Paulus? 
Ministri, per quos credidistis, et unicuique sicut 
Dominus dedit. 

Ego plantavi, Apollo rigavit, sed Deus incrementum 
dedit; 

itaque neque qui plantat, est aliquid, neque qui 
rigat, sed qui incrementum dat, Deus. 

Qui plantat autem et qui rigat unum sunt; 
unusquisque autem propriam mercedem accipiet 
secundum suum laborem. 

Dei enim sumus adiutores: Dei agri cultura estis, 
Dei aedificatio estis. 

Secundum gratiam Dei, quae data est mihi, ut 
sapiens architectus fundamentum posui; alius autem 
superaedificat. Unusquisque autem videat quomodo 
superaedificet; 

fundamentum enim aliud nemo potest ponere praeter 
id, quod positum est, qui est Iesus Christus. 

Si quis autem superaedificat supra fundamentum 
aurum, argentum, lapides pretiosos, ligna, fenum, 
stipulam, 

uniuscuiusque opus manifestum erit; dies enim 
declarabit: quia in igne revelatur, et 
uniuscuiusque opus quale sit ignis probabit. 

Si cuius opus manserit, quod superaedificavit, 
mercedem accipiet; 

si cuius opus arserit, detrimentum patietur, ipse 
autem salvus erit, sic tamen quasi per ignem. 

Nescitis quia templum Dei estis, et Spiritus Dei 
habitat in vobis? 

Si quis autem templum Dei everterit, evertet illum 
Deus; templum enim Dei sanctum est, quod estis 
vos. 

Nemo se seducat; si quis videtur sapiens esse 
inter vos in hoc saeculo, stultus fiat, ut sit 
sapiens. 

Sapientia enim huius mundi stultitia est apud 
Deum. Scriptum est enim: " Qui apprehendit 
sapientes in astutia eorum "; 

et iterum: " Dominus novit cogitationes 
sapientium, quoniam vanae sunt ". 

Itaque nemo glorietur in hominibus. Omnia enim 
vestra sunt, 

sive Paulus sive Apollo sive Cephas sive mundus 
sive vita sive mors sive praesentia sive futura, 
omnia enim vestra sunt, 

vos autem Christi, Christus autem Dei. 

Sic nos existimet homo ut mi nistros Christi et 
dispensatores mysteriorum Dei. 

Hic iam quaeritur inter dispensatores, ut fidelis 
quis inveniatur. 

Mihi autem pro minimo est, ut a vobis iudicer aut 
ab humano die. Sed neque meipsum iudico; 

nihil enim mihi conscius sum, sed non in hoc 
iustificatus sum. Qui autem iudicat me, Dominus 
est! 

Itaque nolite ante tempus quidquam iudicare, 
quoadusque veniat Dominus, qui et illuminabit 
abscondita tenebrarum et manifestabit consilia 
cordium; et tunc laus erit unicuique a Deo. 

Haec autem, fratres, transfiguravi in me et Apollo 
propter vos, ut in nobis discatis illud: " Ne 
supra quae scripta sunt ", ne unus pro alio 
inflemini adversus alterum. 

Quis enim te discernit? Quid autem habes, quod non 
accepisti? Si autem accepisti, quid gloriaris, 
quasi non acceperis? 

Iam saturati estis, iam divites facti estis. Sine 
nobis regnastis; et utinam regnaretis, ut et nos 
vobiscum regnaremus. 

Puto enim, Deus nos apostolos novissimos ostendit 
tamquam morti destinatos, quia spectaculum facti 
sumus mundo et angelis et hominibus. 

Nos stulti propter Christum, vos autem prudentes 
in Christo; nos infirmi, vos autem fortes; vos 
gloriosi, nos autem ignobiles. 

Usque in hanc horam et esurimus et sitimus et nudi 
sumus et colaphis caedimur et instabiles sumus 

et laboramus operantes manibus nostris; maledicti 
benedicimus, persecutionem passi sustinemus, 

blasphemati obsecramus; tamquam purgamenta mundi 
facti sumus, omnium peripsema, usque adhuc. 

Non ut confundam vos, haec scribo, sed ut quasi 
filios meos carissimos moneam; 

nam si decem milia paedagogorum habeatis in 
Christo, sed non multos patres, nam in Christo 
Iesu per evangelium ego vos genui. 

Rogo ergo vos: imitatorcs mei estote! 

Ideo misi ad vos Timotheum, qui est filius meus 
carissimus et fidelis in Domino, qui vos 
commonefaciat vias meas, quae sunt in Christo, 
sicut ubique in omni ecclesia doceo. 

Tamquam non venturus sim ad vos, sic inflati sunt 
quidam; 

veniam autem cito ad vos, si Dominus voluerit, et 
cognoscam non sermonem eorum, qui inflati sunt, 
sed virtutem; 

non enim in sermone est regnum Dei sed in virtute. 

Quid vultis? In virga veniam ad vos an in caritate 
et spiritu mansuetudinis? 

Omnino auditur inter vos for nicatio, et talis 
fornicatio qualis nec inter gentes, ita ut uxorem 
patris aliquis habeat. 

Et vos inflati estis et non magis luctum 
habuistis, ut tollatur de medio vestrum, qui hoc 
opus fecit? 

Ego quidem absens corpore, praesens autem spiritu, 
iam iudicavi ut praesens eum, qui sic operatus 
est, 

in nomine Domini nostri Iesu, congregatis vobis et 
meo spiritu cum virtute Domini nostri Iesu, 

tradere huiusmodi Satanae in interitum carnis, ut 
spiritus salvus sit in die Domini. 

Non bona gloriatio vestra. Nescitis quia modicum 
fermentum totam massam corrumpit? 

Expurgate vetus fermentum, ut sitis nova 
consparsio, sicut estis azymi. Etenim Pascha 
nostrum immolatus est Christus! 

Itaque festa celebremus, non in fermento veteri 
neque in fermento malitiae et nequitiae, sed in 
azymis sinceritatis et veritatis. 

Scripsi vobis in epistula: Ne commisceamini 
fornicariis. 

Non utique fornicariis huius mundi aut avaris aut 
rapacibus aut idolis servientibus, alioquin 
debueratis de hoc mundo exisse! 

Nunc autem scripsi vobis non commisceri, si is, 
qui frater nominatur, est fornicator aut avarus 
aut idolis serviens aut maledicus aut ebriosus aut 
rapax; cum eiusmodi nec cibum sumere. 

Quid enim mihi de his, qui foris sunt, iudicare? 
Nonne de his, qui intus sunt, vos iudicatis? 

Nam eos, qui foris sunt, Deus iudicabit. Auferte 
malum ex vobis ipsis! 

Audet aliquis vestrum habens negotium adversus 
alterum iu dicari apud iniquos et non apud 
sanctos? 

An nescitis quoniam sancti de mundo iudicabunt? Et 
si in vobis iudicabitur mundus, indigni estis 
minimis iudiciis? 

Nescitis quoniam angelos iudicabimus, quanto magis 
saecularia? 

Saecularia igitur iudicia si habueritis, 
contemptibiles, qui sunt in ecclesia, illos 
constituite ad iudicandum? 

Ad verecundiam vestram dico! Sic non est inter vos 
sapiens quisquam, qui possit iudicare inter 
fratrem suum? 

Sed frater cum fratre iudicio contendit, et hoc 
apud infideles? 

Iam quidem omnino defectio est vobis, quod iudicia 
habetis inter vosmetipsos! Quare non magis 
iniuriam accipitis, quare non magis fraudem 
patimini? 

Sed vos iniuriam facitis et fraudatis, et hoc 
fratribus! 

An nescitis quia iniqui regnum Dei non 
possidebunt? Nolite errare: neque fornicarii neque 
idolis servientes neque adulteri neque molles 
neque masculorum concubitores 

neque fures neque avari, non ebriosi, non 
maledici, non rapaces regnum Dei possidebunt. 

Et haec quidam fuistis. Sed abluti estis, sed 
sanctificati estis, sed iustificati estis in 
nomine Domini Iesu Christi et in Spiritu Dei 
nostri! 

" Omnia mihi licent! ". Sed non omnia expediunt. " 
Omnia mihi licent! ". Sed ego sub nullius redigar 
potestate. 

" Esca ventri, et venter escis! ". Deus autem et 
hunc et has destruet. Corpus autem non 
fornicationi sed Domino, et Dominus corpori; 

Deus vero et Dominum suscitavit et nos suscitabit 
per virtutem suam. 

Nescitis quoniam corpora vestra membra Christi 
sunt? Tollens ergo membra Christi faciam membra 
meretricis? Absit! 

An nescitis quoniam, qui adhaeret meretrici, unum 
corpus est? " Erunt enim, inquit, duo in carne una 
". 

Qui autem adhaeret Domino, unus Spiritus est. 

Fugite fornicationem! Omne peccatum, quodcumque 
fecerit homo, extra corpus est; qui autem 
fornicatur, in corpus suum peccat. 

An nescitis quoniam corpus vestrum templum est 
Spiritus Sancti, qui in vobis est, quem habetis a 
Deo, et non estis vestri? 

Empti enim estis pretio! Glorificate ergo Deum in 
corpore vestro. 

De quibus autem scripsistis, bo num est homini 
mulierem non non tangere; 

propter fornicationes autem unusquisque suam 
uxorem habeat, et unaquaeque suum virum habeat. 

Uxori vir debitum reddat; similiter autem et uxor 
viro. 

Mulier sui corporis potestatem non habet sed vir; 
similiter autem et vir sui corporis potestatem non 
habet sed mulier. 

Nolite fraudare invicem, nisi forte ex consensu ad 
tempus, ut vacetis orationi et iterum sitis in 
idipsum, ne tentet vos Satanas propter 
incontinentiam vestram. 

Hoc autem dico secundum indulgentiam, non secundum 
imperium. 

Volo autem omnes homines esse sicut meipsum; sed 
unusquisque proprium habet donum ex Deo: alius 
quidem sic, alius vero sic. 

Dico autem innuptis et viduis: Bonum est illis si 
sic maneant, sicut et ego; 

quod si non se continent, nubant. Melius est enim 
nubere quam uri. 

His autem, qui matrimonio iuncti sunt, praecipio, 
non ego sed Dominus, uxorem a viro non discedere 

— quod si discesserit, maneat innupta aut viro 
suo reconcilietur — et virum uxorem non 
dimittere. 

Ceteris autem ego dico, non Dominus: Si quis 
frater uxorem habet infidelem, et haec consentit 
habitare cum illo, non dimittat illam; 

et si qua mulier habet virum infidelem, et hic 
consentit habitare cum illa, non dimittat virum. 

Sanctificatus est enim vir infidelis in muliere, 
et sanctificata est mulier infidelis in fratre. 
Alioquin filii vestri immundi essent; nunc autem 
sancti sunt. 

Quod si infidelis discedit, discedat. Non est enim 
servituti subiectus frater aut soror in eiusmodi; 
in pace autem vocavit nos Deus. 

Quid enim scis, mulier, si virum salvum facies? 
Aut quid scis, vir, si mulierem salvam facies? 

Nisi unicuique, sicut divisit Dominus, 
unumquemque, sicut vocavit Deus, ita ambulet; et 
sic in omnibus ecclesiis doceo. 

Circumcisus aliquis vocatus est? Non adducat 
praeputium! In praeputio aliquis vocatus est? Non 
circumcidatur! 

Circumcisio nihil est, et praeputium nihil est, 
sed observatio mandatorum Dei. 

Unusquisque, in qua vocatione vocatus est, in ea 
permaneat. 

Servus vocatus es? Non sit tibi curae; sed et si 
potes liber fieri, magis utere! 

Qui enim in Domino vocatus est servus, libertus 
est Domini; similiter, qui liber vocatus est, 
servus est Christi! 

Pretio empti estis! Nolite fieri servi hominum. 

Unusquisque, in quo vocatus est, fratres, in hoc 
maneat apud Deum. 

De virginibus autem praeceptum Domini non habeo; 
consilium autem do, tamquam misericordiam 
consecutus a Domino, ut sim fidelis. 

Existimo ergo hoc bonum esse propter instantem 
necessitatem, quoniam bonum est homini sic esse. 

Alligatus es uxori? Noli quaerere solutionem. 
Solutus es ab uxore? Noli quaerere uxorem. 

Si autem acceperis uxorem, non peccasti; et si 
nupserit virgo, non peccavit. Tribulationem tamen 
carnis habebunt huiusmodi, ego autem vobis parco. 

Hoc itaque dico, fratres, tempus breviatum est; 
reliquum est, ut et qui habent uxores, tamquam non 
habentes sint, 

et qui flent, tamquam non flentes, et qui gaudent, 
tamquam non gaudentes, et qui emunt, tamquam non 
possidentes, 

et qui utuntur hoc mundo, tamquam non abutentes; 
praeterit enim figura huius mundi. 

Volo autem vos sine sollicitudine esse. Qui sine 
uxore est, sollicitus est, quae Domini sunt, 
quomodo placeat Domino; 

qui autem cum uxore est, sollicitus est, quae sunt 
mundi, quomodo placeat uxori, 

et divisus est. Et mulier innupta et virgo 
cogitat, quae Domini sunt, ut sit sancta et 
corpore et spiritu; quae autem nupta est, cogitat, 
quae sunt mundi, quomodo placeat viro. 

Porro hoc ad utilitatem vestram dico, non ut 
laqueum vobis iniciam, sed ad id quod honestum 
est, et ut assidue cum Domino sitis sine 
distractione. 

Si quis autem turpem se videri existimat super 
virgine sua, quod sit superadulta, et ita oportet 
fieri, quod vult, faciat; non peccat: nubant. 

Qui autem statuit in corde suo firmus, non habens 
necessitatem, potestatem autem habet suae 
voluntatis, et hoc iudicavit in corde suo servare 
virginem suam, bene faciet; 

igitur et, qui matrimonio iungit virginem suam, 
bene facit; et, qui non iungit, melius faciet. 

Mulier alligata est, quanto tempore vir eius 
vivit; quod si dormierit vir eius, libera est, cui 
vult nubere, tantum in Domino. 

Beatior autem erit, si sic permanserit secundum 
meum consilium; puto autem quod et ego Spiritum 
Dei habeo. 

De idolothytis autem, scimus quia omnes scientiam 
habemus. Scientia inflat, caritas vero aedificat. 

Si quis se existimat scire aliquid, nondum 
cognovit, quemadmodum oporteat eum scire; 

si quis autem diligit Deum, hic cognitus est ab 
eo. 

De esu igitur idolothytorum, scimus quia nullum 
idolum est in mundo, et quod nullus deus nisi 
Unus. 

Nam et si sunt, qui dicantur dii sive in caelo 
sive in terra, si quidem sunt dii multi et domini 
multi, 

nobis tamen unus Deus Pater, ex quo omnia et nos 
in illum, et unus Dominus Iesus Christus, per quem 
omnia et nos per ipsum. 

Sed non in omnibus est scientia; quidam autem 
consuetudine usque nunc idoli quasi idolothytum 
manducant, et conscientia ipsorum, cum sit 
infirma, polluitur. 

Esca autem nos non commendat Deo; neque si non 
manducaverimus, deficiemus, neque si 
manducaverimus, abundabimus. 

Videte autem, ne forte haec licentia vestra 
offendiculum fiat infirmis. 

Si enim quis viderit eum, qui habet scientiam, in 
idolio recumbentem, nonne conscientia eius, cum 
sit infirma, aedificabitur ad manducandum 
idolothyta? 

Peribit enim infirmus in tua scientia, frater, 
propter quem Christus mortuus est! 

Sic autem peccantes in fratres et percutientes 
conscientiam eorum infirmam, in Christum peccatis. 

Quapropter si esca scandalizat fratrem meum, non 
manducabo carnem in aeternum, ne fratrem meum 
scandalizem. 

Non sum liber? Non sum apo stolus? Nonne Iesum 
Dominum nostrum vidi? Non opus meum vos estis in 
Domino? 

Si aliis non sum apostolus, sed tamen vobis sum; 
nam signaculum apostolatus mei vos estis in 
Domino. 

Mea defensio apud eos, qui me interrogant, haec 
est. 

Numquid non habemus potestatem manducandi et 
bibendi? 

Numquid non habemus potestatem sororem mulierem 
circumducendi, sicut et ceteri apostoli et fratres 
Domini et Cephas? 

Aut solus ego et Barnabas non habemus potestatem 
non operandi? 

Quis militat suis stipendiis umquam? Quis plantat 
vineam et fructum eius non edit? Aut quis pascit 
gregem et de lacte gregis non manducat? 

Numquid secundum hominem haec dico? An et lex haec 
non dicit? 

Scriptum est enim in Lege Moysis: " Non alligabis 
os bovi trituranti ". Numquid de bobus cura est 
Deo? 

An propter nos utique dicit? Nam propter nos 
scripta sunt, quoniam debet in spe, qui arat, 
arare; et, qui triturat, in spe fructus 
percipiendi. 

Si nos vobis spiritalia seminavimus, magnum est, 
si nos carnalia vestra metamus? 

Si alii potestatis vestrae participes sunt, non 
potius nos? Sed non usi sumus hac potestate, sed 
omnia sustinemus, ne quod offendiculum demus 
evangelio Christi. 

Nescitis quoniam, qui sacra operantur, quae de 
sacrario sunt, edunt; qui altari deserviunt, cum 
altari participantur? 

Ita et Dominus ordinavit his, qui evangelium 
annuntiant, de evangelio vivere. 

Ego autem nullo horum usus sum. Non scripsi autem 
haec, ut ita fiant in me; bonum est enim mihi 
magis mori quam ut gloriam meam quis evacuet. 

Nam si evangelizavero, non est mihi gloria; 
necessitas enim mihi incumbit. Vae enim mihi est, 
si non evangelizavero! 

Si enim volens hoc ago, mercedem habeo; si autem 
invitus, dispensatio mihi credita est. 

Quae est ergo merces mea? Ut evangelium praedicans 
sine sumptu ponam evangelium, ut non abutar 
potestate mea in evangelio. 

Nam cum liber essem ex omnibus, omnium me servum 
feci, ut plures lucri facerem. 

Et factus sum Iudaeis tamquam Iudaeus, ut Iudaeos 
lucrarer; his, qui sub lege sunt, quasi sub lege 
essem, cum ipse non essem sub lege, ut eos, qui 
sub lege erant, lucri facerem; 

his, qui sine lege erant, tamquam sine lege essem, 
cum sine lege Dei non essem, sed in lege essem 
Christi, ut lucri facerem eos, qui sine lege 
erant; 

factus sum infirmis infirmus, ut infirmos lucri 
facerem; omnibus omnia factus sum, ut aliquos 
utique facerem salvos. 

Omnia autem facio propter evangelium, ut 
comparticeps eius efficiar. 

Nescitis quod hi, qui in stadio currunt, omnes 
quidem currunt, sed unus accipit bravium? Sic 
currite, ut comprehendatis. 

Omnis autem, qui in agone contendit, ab omnibus se 
abstinet; et illi quidem, ut corruptibilem coronam 
accipiant, nos autem incorruptam. 

Ego igitur sic curro non quasi in incertum, sic 
pugno non quasi aerem verberans; 

sed castigo corpus meum et in servitutem redigo, 
ne forte, cum aliis praedicaverim, ipse reprobus 
efficiar. 

Nolo enim vos ignorare, fra tres, quoniam patres 
nostri omnes sub nube fuerunt et omnes mare 
transierunt 

et omnes in Moyse baptizati sunt in nube et in 
mari 

et omnes eandem escam spiritalem manducaverunt 

et omnes eundem potum spiritalem biberunt; 
bibebant autem de spiritali, consequente eos, 
petra; petra autem erat Christus. 

Sed non in pluribus eorum complacuit sibi Deus, 
nam prostrati sunt in deserto. 

Haec autem figurae fuerunt nostrae, ut non simus 
concupiscentes malorum, sicut et illi 
concupierunt. 

Neque idolorum cultores efficiamini, sicut quidam 
ex ipsis; quemadmodum scriptum est: " Sedit 
populus manducare et bibere, et surrexerunt ludere 
". 

Neque fornicemur, sicut quidam ex ipsis fornicati 
sunt, et ceciderunt una die viginti tria milia. 

Neque tentemus Christum, sicut quidam eorum 
tentaverunt et a serpentibus perierunt. 

Neque murmuraveritis, sicut quidam eorum 
murmuraverunt et perierunt ab exterminatore. 

Haec autem in figura contingebant illis; scripta 
sunt autem ad correptionem nostram, in quos fines 
saeculorum devenerunt. 

Itaque, qui se existimat stare, videat, ne cadat. 

Tentatio vos non apprehendit nisi humana; fidelis 
autem Deus, qui non patietur vos tentari super id 
quod potestis, sed faciet cum tentatione etiam 
proventum, ut possitis sustinere. 

Propter quod, carissimi mihi, fugite ab idolorum 
cultura. 

Ut prudentibus loquor; vos iudicate, quod dico: 

Calix benedictionis, cui benedicimus, nonne 
communicatio sanguinis Christi est? Et panis, quem 
frangimus, nonne communicatio corporis Christi 
est? 

Quoniam unus panis, unum corpus multi sumus, omnes 
enim de uno pane participamur. 

Videte Israel secundum carnem: nonne, qui edunt 
hostias, communicantes sunt altari? 

Quid ergo dico? Quod idolothytum sit aliquid? Aut 
quod idolum sit aliquid? 

Sed, quae immolant, daemoniis immolant et non Deo; 
nolo autem vos communicantes fieri daemoniis. 

Non potestis calicem Domini bibere et calicem 
daemoniorum; non potestis mensae Domini participes 
esse et mensae daemoniorum. 

An aemulamur Dominum? Numquid fortiores illo 
sumus? 

" Omnia licent! ". Sed non omnia expediunt. " 
Omnia licent! ". Sed non omnia aedificant. 

Nemo, quod suum est, quaerat, sed quod alterius. 

Omne, quod in macello venit, manducate, nihil 
interrogantes propter conscientiam; 

Domini enim est terra, et plenitudo eius. 

Si quis vocat vos infidelium, et vultis ire, omne, 
quod vobis apponitur, manducate, nihil 
interrogantes propter conscientiam. 

Si quis autem vobis dixerit: " Hoc immolaticium 
est idolis ", nolite manducare, propter illum, qui 
indicavit, et propter conscientiam; 

conscientiam autem dico non tuam ipsius sed 
alterius. Ut quid enim libertas mea iudicatur ab 
alia conscientia? 

Si ego cum gratia participo, quid blasphemor pro 
eo, quod gratias ago? 

Sive ergo manducatis sive bibitis sive aliud quid 
facitis, omnia in gloriam Dei facite. 

Sine offensione estote Iudaeis et Graecis et 
ecclesiae Dei, 

sicut et ego per omnia omnibus placeo, non 
quaerens, quod mihi utile est, sed quod multis, ut 
salvi fiant. 

Imitatores mei estote, sicut et ego Christi. 

Laudo autem vos quod omnia mei memores estis et, 
sicut tradidi vobis, traditiones meas tenetis. 

Volo autem vos scire quod omnis viri caput 
Christus est, caput autem mulieris vir, caput vero 
Christi Deus. 

Omnis vir orans aut prophetans velato capite 
deturpat caput suum; 

omnis autem mulier orans aut prophetans non velato 
capite deturpat caput suum; unum est enim atque si 
decalvetur. 

Nam si non velatur mulier, et tondeatur! Si vero 
turpe est mulieri tonderi aut decalvari, veletur. 

Vir quidem non debet velare caput, quoniam imago 
et gloria est Dei; mulier autem gloria viri est. 

Non enim vir ex muliere est, sed mulier ex viro; 

etenim non est creatus vir propter mulierem, sed 
mulier propter virum. 

Ideo debet mulier potestatem habere supra caput 
propter angelos. 

Verumtamen neque mulier sine viro, neque vir sine 
muliere in Domino; 

nam sicut mulier de viro, ita et vir per mulierem, 
omnia autem ex Deo. 

In vobis ipsi iudicate: Decet mulierem non velatam 
orare Deum? 

Nec ipsa natura docet vos quod vir quidem, si 
comam nutriat, ignominia est illi; 

mulier vero, si comam nutriat, gloria est illi? 
Quoniam coma pro velamine ei data est. 

Si quis autem videtur contentiosus esse, nos talem 
consuetudinem non habemus, neque ecclesiae Dei. 

Hoc autem praecipio, non laudans quod non in 
melius sed in deterius convenitis. 

Primum quidem convenientibus vobis in ecclesia, 
audio scissuras inter vos esse et ex parte credo. 

Nam oportet et haereses inter vos esse, ut et, qui 
probati sunt, manifesti fiant in vobis. 

Convenientibus ergo vobis in unum, non est 
dominicam cenam manducare; 

unusquisque enim suam cenam praesumit in 
manducando, et alius quidem esurit, alius autem 
ebrius est. 

Numquid domos non habetis ad manducandum et 
bibendum? Aut ecclesiam Dei contemnitis et 
confunditis eos, qui non habent? Quid dicam vobis? 
Laudabo vos? In hoc non laudo! 

Ego enim accepi a Domino, quod et tradidi vobis, 
quoniam Dominus Iesus, in qua nocte tradebatur, 
accepit panem 

et gratias agens fregit et dixit: " Hoc est corpus 
meum, quod pro vobis est; hoc facite in meam 
commemorationem "; 

similiter et calicem, postquam cenatum est, 
dicens: " Hic calix novum testamentum est in meo 
sanguine; hoc facite, quotiescumque bibetis, in 
meam commemorationem ". 

Quotiescumque enim manducabitis panem hunc et 
calicem bibetis, mortem Domini annuntiatis, donec 
veniat. 

Itaque, quicumque manducaverit panem vel biberit 
calicem Domini indigne, reus erit corporis et 
sanguinis Domini. 

Probet autem seipsum homo, et sic de pane illo 
edat et de calice bibat; 

qui enim manducat et bibit, iudicium sibi manducat 
et bibit non diiudicans corpus. 

Ideo inter vos multi infirmi et imbecilles et 
dormiunt multi. 

Quod si nosmetipsos diiudicaremus, non utique 
iudicaremur; 

dum iudicamur autem, a Domino corripimur, ut non 
cum hoc mundo damnemur 

Itaque, fratres mei, cum convenitis ad 
manducandum, invicem exspectate. 

Si quis esurit, domi manducet, ut non in iudicium 
conveniatis. Cetera autem, cum venero, disponam. 

De spiritalibus autem, fra tres, nolo vos 
ignorare. 

Scitis quoniam, cum gentes essetis, ad simulacra 
muta, prout ducebamini, euntes. 

Ideo notum vobis facio quod nemo in Spiritu Dei 
loquens dicit: " Anathema Iesus! "; et nemo potest 
dicere: " Dominus Iesus ", nisi in Spiritu Sancto. 

Divisiones vero gratiarum sunt, idem autem 
Spiritus; 

et divisiones ministrationum sunt, idem autem 
Dominus; 

et divisiones operationum sunt, idem vero Deus, 
qui operatur omnia in omnibus. 

Unicuique autem datur manifestatio Spiritus ad 
utilitatem. 

Alii quidem per Spiritum datur sermo sapientiae, 
alii autem sermo scientiae secundum eundem 
Spiritum, 

alteri fides in eodem Spiritu, alii donationes 
sanitatum in uno Spiritu, 

alii operationes virtutum, alii prophetatio, alii 
discretio spirituum, alii genera linguarum, alii 
interpretatio linguarum; 

haec autem omnia operatur unus et idem Spiritus, 
dividens singulis prout vult. 

Sicut enim corpus unum est et membra habet multa, 
omnia autem membra corporis, cum sint multa, unum 
corpus sunt, ita et Christus; 

etenim in uno Spiritu omnes nos in unum corpus 
baptizati sumus, sive Iudaei sive Graeci sive 
servi sive liberi, et omnes unum Spiritum potati 
sumus. 

Nam et corpus non est unum membrum sed multa. 

Si dixerit pes: "Non sum manus, non sum de corpore 
", non ideo non est de corpore; 

et si dixerit auris: " Non sum oculus, non sum de 
corpore ", non ideo non est de corpore. 

Si totum corpus oculus est, ubi auditus? Si totum 
auditus, ubi odoratus? 

Nunc autem posuit Deus membra, unumquodque eorum 
in corpore, sicut voluit. 

Quod si essent omnia unum membrum, ubi corpus? 

Nunc autem multa quidem membra, unum autem corpus. 

Non potest dicere oculus manui: " Non es mihi 
necessaria! "; aut iterum caput pedibus: " Non 
estis mihi necessarii! ". 

Sed multo magis, quae videntur membra corporis 
infirmiora esse, necessaria sunt; 

et, quae putamus ignobiliora membra esse corporis, 
his honorem abundantiorem circumdamus; et, quae 
inhonesta sunt nostra, abundantiorem honestatem 
habent, 

honesta autem nostra nullius egent. Sed Deus 
temperavit corpus, ei, cui deerat, abundantiorem 
tribuendo honorem, 

ut non sit schisma in corpore, sed idipsum pro 
invicem sollicita sint membra. 

Et sive patitur unum membrum, compatiuntur omnia 
membra; sive glorificatur unum membrum, congaudent 
omnia membra. 

Vos autem estis corpus Christi et membra ex parte. 

Et quosdam quidem posuit Deus in ecclesia primum 
apostolos, secundo prophetas, tertio doctores, 
deinde virtutes, exinde donationes curationum, 
opitulationes, gubernationes, genera linguarum. 

Numquid omnes apostoli? Numquid omnes prophetae? 
Numquid omnes doctores? Numquid omnes virtutes? 

Numquid omnes donationes habent curationum? 
Numquid omnes linguis loquuntur? Numquid omnes 
interpretantur? 

Aemulamini autem charismata maiora. Et adhuc 
excellentiorem viam vobis demonstro. 

Si linguis hominum loquar et angelorum, caritatem 
au tem non habeam, factus sum velut aes sonans aut 
cymbalum tinniens. 

Et si habuero prophetiam et noverim mysteria omnia 
et omnem scientiam, et si habuero omnem fidem, ita 
ut montes transferam, caritatem autem non habuero, 
nihil sum. 

Et si distribuero in cibos omnes facultates meas 
et si tradidero corpus meum, ut glorier, caritatem 
autem non habuero, nihil mihi prodest. 

Caritas patiens est, benigna est caritas, non 
aemulatur, non agit superbe, non inflatur, 

non est ambitiosa, non quaerit, quae sua sunt, non 
irritatur, non cogitat malum, 

non gaudet super iniquitatem, congaudet autem 
veritati; 

omnia suffert, omnia credit, omnia sperat, omnia 
sustinet. 

Caritas numquam excidit. Sive prophetiae, 
evacuabuntur; sive linguae, cessabunt; sive 
scientia, destruetur. 

Ex parte enim cognoscimus et ex parte prophetamus; 

cum autem venerit, quod perfectum est, 
evacuabitur, quod ex parte est. 

Cum essem parvulus, loquebar ut parvulus, sapiebam 
ut parvulus, cogitabam ut parvulus; quando factus 
sum vir, evacuavi, quae erant parvuli. 

Videmus enim nunc per speculum in aenigmate, tunc 
autem facie ad faciem; nunc cognosco ex parte, 
tunc autem cognoscam, sicut et cognitus sum. 

Nunc autem manet fides, spes, caritas, tria haec; 
maior autem ex his est caritas. 

Sectamini caritatem, aemu lamini spiritalia, magis 
au tem, ut prophetetis. 

Qui enim loquitur lingua, non hominibus loquitur 
sed Deo; nemo enim audit, spiritu autem loquitur 
mysteria. 

Qui autem prophetat, hominibus loquitur 
aedificationem et exhortationem et consolationes. 

Qui loquitur lingua, semetipsum aedificat; qui 
autem prophetat, ecclesiam aedificat. 

Volo autem omnes vos loqui linguis, magis autem 
prophetare; maior autem est qui prophetat, quam 
qui loquitur linguis, nisi forte interpretetur, ut 
ecclesia aedificationem accipiat. 

Nunc autem, fratres, si venero ad vos linguis 
loquens, quid vobis prodero, nisi vobis loquar aut 
in revelatione aut in scientia aut in prophetia 
aut in doctrina? 

Tamen, quae sine anima sunt vocem dantia, sive 
tibia sive cithara, nisi distinctionem sonituum 
dederint, quomodo scietur quod tibia canitur, aut 
quod citharizatur? 

Etenim si incertam vocem det tuba, quis parabit se 
ad bellum? 

Ita et vos per linguam nisi manifestum sermonem 
dederitis, quomodo scietur id, quod dicitur? 
Eritis enim in aera loquentes. 

Tam multa, ut puta, genera linguarum sunt in 
mundo, et nihil sine voce est. 

Si ergo nesciero virtutem vocis, ero ei, qui 
loquitur, barbarus; et, qui loquitur, mihi 
barbarus. 

Sic et vos, quoniam aemulatores estis spirituum, 
ad aedificationem ecclesiae quaerite, ut 
abundetis. 

Et ideo, qui loquitur lingua, oret, ut 
interpretetur. 

Nam si orem lingua, spiritus meus orat, mens autem 
mea sine fructu est. 

Quid ergo est? Orabo spiritu, orabo et mente; 
psallam spiritu, psallam et mente. 

Ceterum si benedixeris in spiritu, qui supplet 
locum idiotae, quomodo dicet " Amen! " super tuam 
benedictionem, quoniam quid dicas nescit? 

Nam tu quidem bene gratias agis, sed alter non 
aedificatur. 

Gratias ago Deo, quod omnium vestrum magis linguis 
loquor; 

sed in ecclesia volo quinque verba sensu meo 
loqui, ut et alios instruam, quam decem milia 
verborum in lingua. 

Fratres, nolite pueri effici sensibus, sed malitia 
parvuli estote; sensibus autem perfecti estote. 

In lege scriptum est: " In aliis linguis et in 
labiis aliorum loquar populo huic, et nec sic 
exaudient me ", dicit Dominus. 

Itaque linguae in signum sunt non fidelibus sed 
infidelibus, prophetia autem non infidelibus sed 
fidelibus. 

Si ergo conveniat universa ecclesia in unum, et 
omnes linguis loquantur, intrent autem idiotae aut 
infideles, nonne dicent quod insanitis? 

Si autem omnes prophetent, intret autem quis 
infidelis vel idiota, convincitur ab omnibus, 
diiudicatur ab omnibus, 

occulta cordis eius manifesta fiunt; et ita cadens 
in faciem adorabit Deum pronuntians: " Vere Deus 
in vobis est! ". 

Quid ergo est, fratres? Cum convenitis, 
unusquisque psalmum habet, doctrinam habet, 
apocalypsim habet, linguam habet, interpretationem 
habet: omnia ad aedificationem fiant. 

Sive lingua quis loquitur, secundum duos aut ut 
multum tres, et per partes, et unus interpretetur; 

si autem non fuerit interpres, taceat in ecclesia, 
sibi autem loquatur et Deo. 

Prophetae duo aut tres dicant, et ceteri 
diiudicent; 

quod si alii revelatum fuerit sedenti, prior 
taceat. 

Potestis enim omnes per singulos prophetare, ut 
omnes discant, et omnes exhortentur; 

et spiritus prophetarum prophetis subiecti sunt; 

non enim est dissensionis Deus sed pacis. Sicut in 
omnibus ecclesiis sanctorum, 

mulieres in ecclesiis taceant, non enim 
permittitur eis loqui; sed subditae sint, sicut et 
Lex dicit. 

Si quid autem volunt discere, domi viros suos 
interrogent; turpe est enim mulieri loqui in 
ecclesia. 

An a vobis verbum Dei processit aut in vos solos 
pervenit? 

Si quis videtur propheta esse aut spiritalis, 
cognoscat, quae scribo vobis, quia Domini est 
mandatum. 

Si quis autem ignorat, ignorabitur. 

Itaque, fratres mei, aemulamini prophetare et 
loqui linguis nolite prohibere; 

omnia autem honeste et secundum ordinem fiant. 

Notum autem vobis facio, fratres, evangelium, quod 
evangelizavi vobis, quod et accepistis, in quo et 
statis, 

per quod et salvamini, qua ratione evangelizaverim 
vobis, si tenetis, nisi si frustra credidistis! 

Tradidi enim vobis in primis, quod et accepi, 
quoniam Christus mortuus est pro peccatis nostris 
secundum Scripturas 

et quia sepultus est et quia suscitatus est tertia 
die secundum Scripturas 

et quia visus est Cephae et post haec Duodecim; 

deinde visus est plus quam quingentis fratribus 
simul, ex quibus plures manent usque adhuc, quidam 
autem dormierunt; 

deinde visus est Iacobo, deinde apostolis omnibus; 

novissime autem omnium, tamquam abortivo, visus 
est et mihi. 

Ego enim sum minimus apostolorum, qui non sum 
dignus vocari apostolus, quoniam persecutus sum 
ecclesiam Dei; 

gratia autem Dei sum id, quod sum, et gratia eius 
in me vacua non fuit, sed abundantius illis 
omnibus laboravi; non ego autem, sed gratia Dei 
mecum. 

Igitur sive ego sive illi, sic praedicamus, et sic 
credidistis. 

Si autem Christus praedicatur quod suscitatus est 
a mortuis, quomodo quidam dicunt in vobis quoniam 
resurrectio mortuorum non est? 

Si autem resurrectio mortuorum non est, neque 
Christus suscitatus est! 

Si autem Christus non suscitatus est, inanis est 
ergo praedicatio nostra, inanis est et fides 
vestra; 

invenimur autem et falsi testes Dei, quoniam 
testimonium diximus adversus Deum quod 
suscitaverit Christum, quem non suscitavit, si 
revera mortui non resurgunt. 

Nam si mortui non resurgunt, neque Christus 
resurrexit; 

quod si Christus non resurrexit, stulta est fides 
vestra; adhuc estis in peccatis vestris. 

Ergo et, qui dormierunt in Christo, perierunt. 

Si in hac vita tantum in Christo sperantes sumus, 
miserabiliores sumus omnibus hominibus. 

Nunc autem Christus resurrexit a mortuis, 
primitiae dormientium. 

Quoniam enim per hominem mors, et per hominem 
resurrectio mortuorum: 

sicut enim in Adam omnes moriuntur, ita et in 
Christo omnes vivificabuntur. 

Unusquisque autem in suo ordine: primitiae 
Christus; deinde hi, qui sunt Christi, in adventu 
eius; 

deinde finis, cum tradiderit regnum Deo et Patri, 
cum evacuaverit omnem principatum et omnem 
potestatem et virtutem. 

Oportet autem illum regnare, donec ponat omnes 
inimicos sub pedibus eius. 

Novissima autem inimica destruetur mors; 

omnia enim subiecit sub pedibus eius. Cum autem 
dicat: "Omnia subiecta sunt", sine dubio praeter 
eum, qui subiecit ei omnia. 

Cum autem subiecta fuerint illi omnia, tunc ipse 
Filius subiectus erit illi, qui sibi subiecit 
omnia, ut sit Deus omnia in omnibus. 

Alioquin quid facient, qui baptizantur pro 
mortuis? Si omnino mortui non resurgunt, ut quid 
et baptizantur pro illis? 

Ut quid et nos periclitamur omni hora? 

Cotidie morior, utique per vestram gloriationem, 
fratres, quam habeo in Christo Iesu Domino nostro! 

Si secundum hominem ad bestias pugnavi Ephesi, 
quid mihi prodest? Si mortui non resurgunt, 
manducemus et bibamus, cras enim moriemur. 

Noli te seduci: " Corrumpunt mores bonos colloquia 
mala ". 

Evigilate iuste et nolite peccare! Ignorantiam 
enim Dei quidam ha bent; ad reverentiam vobis 
loquor. 

Sed dicet aliquis: " Quomodo resurgunt mortui? 
Quali autem corpore veniunt? ". 

Insipiens! Tu, quod seminas, non vivificatur, nisi 
prius moriatur; 

et, quod seminas, non corpus, quod futurum est, 
seminas sed nudum granum, ut puta tritici aut 
alicuius ceterorum. 

Deus autem dat illi corpus sicut voluit, et 
unicuique seminum proprium corpus. 

Non omnis caro eadem caro, sed alia hominum, alia 
caro pecorum, alia caro volucrum, alia autem 
piscium. 

Et corpora caelestia et corpora terrestria, sed 
alia quidem caelestium gloria, alia autem 
terrestrium. 

Alia claritas solis, alia claritas lunae et alia 
claritas stellarum; stella enim a stella differt 
in claritate. 

Sic et resurrectio mortuorum: seminatur in 
corruptione, resurgit in incorruptione; 

seminatur in ignobilitate, resurgit in gloria; 
seminatur in infirmitate, resurgit in virtute; 

seminatur corpus animale, resurgit corpus 
spiritale. Si est corpus animale, est et 
spiritale. 

Sic et scriptum est: " Factus est primus homo Adam 
in animam viventem "; novissimus Adam in Spiritum 
vivificantem. 

Sed non prius, quod spiritale est, sed quod 
animale est; deinde quod spiritale. 

Primus homo de terra terrenus, secundus homo de 
caelo. 

Qualis terrenus, tales et terreni, et qualis 
caelestis, tales et caelestes; 

et sicut portavimus imaginem terreni, portabimus 
et imaginem caelestis. 

Hoc autem dico, fratres, quoniam caro et sanguis 
regnum Dei possidere non possunt, neque corruptio 
incorruptelam possidebit. 

Ecce mysterium vobis dico: Non omnes quidem 
dormiemus, sed omnes immutabimur, 

in momento, in ictu oculi, in novissima tuba; 
canet enim, et mortui suscitabuntur incorrupti, et 
nos immutabimur. 

Oportet enim corruptibile hoc induere 
incorruptelam, et mortale induere immortalitatem. 

Cum autem corruptibile hoc induerit incorruptelam, 
et mortale hoc induerit immortalitatem, tunc fiet 
sermo, qui scriptus est: " Absorpta est mors in 
victoria. 

Ubi est, mors, victoria tua? Ubi est, mors, 
stimulus tuus? ". 

Stimulus autem mortis peccatum est, virtus vero 
peccati lex. 

Deo autem gratias, qui dedit nobis victoriam per 
Dominum nostrum Iesum Christum. 

Itaque, fratres mei dilecti, stabiles estote, 
immobiles, abundantes in opere Domini semper, 
scientes quod labor vester non est inanis in 
Domino. 

De collectis autem, quae fiunt in sanctos, sicut 
ordina vi ecclesiis Galatiae, ita et vos facite. 

Per primam sabbati unusquisque vestrum apud se 
ponat recondens, quod ei beneplacuerit, ut non, 
cum venero, tunc collectae fiant. 

Cum autem praesens fuero, quos probaveritis, per 
epistulas hos mittam perferre gratiam vestram in 
Ierusalem; 

quod si dignum fuerit, ut et ego eam, mecum ibunt. 

Veniam autem ad vos, cum Macedoniam pertransiero, 
nam Macedoniam pertransibo; 

apud vos autem forsitan manebo vel etiam hiemabo, 
ut vos me deducatis, quocumque iero. 

Nolo enim vos modo in transitu videre; spero enim 
me aliquantum temporis manere apud vos, si Dominus 
permiserit. 

Permanebo autem Ephesi usque ad Pentecosten; 

ostium enim mihi apertum est magnum et efficax, et 
adversarii multi. 

Si autem venerit Timotheus, videte, ut sine timore 
sit apud vos, opus enim Domini operatur, sicut et 
ego; 

ne quis ergo illum spernat. Deducite autem illum 
in pace, ut veniat ad me; exspecto enim illum cum 
fratribus. 

De Apollo autem fratre, multum rogavi eum, ut 
veniret ad vos cum fratribus, et utique non fuit 
voluntas, ut nunc veniret; veniet autem, cum ei 
opportunum fuerit. 

Vigilate, state in fide, viriliter agite, 
confortamini; 

omnia vestra in caritate fiant. 

Obsecro autem vos, fratres: nostis domum 
Stephanae, quoniam sunt primitiae Achaiae et in 
ministerium sanctorum ordinaverunt seipsos; 

ut et vos subditi sitis eiusmodi et omni 
cooperanti et laboranti. 

Gaudeo autem in praesentia Stephanae et Fortunati 
et Achaici, quoniam id quod vobis deerat, ipsi 
suppleverunt; 

refecerunt enim et meum spiritum et vestrum. 
Cognoscite ergo, qui eiusmodi sunt. 

Salutant vos ecclesiae Asiae. Salutant vos in 
Domino multum Aquila et Prisca cum domestica sua 
ecclesia. 

Salutant vos fratres omnes. Salutate invicem in 
osculo sancto. 

Salutatio mea manu Pauli. 

Si quis non amat Dominum, sit anathema. Marana 
tha! 

Gratia Domini Iesu vobiscum. 

Caritas mea cum omnibus vobis in Christo Iesu. 

Paulus, apostolus Christi Iesu per voluntatem Dei, 
et Timo theus frater ecclesiae Dei, quae est 
Corinthi, cum sanctis omnibus, qui sunt in 
universa Achaia: 

gratia vobis et pax a Deo Patre nostro et Domino 
Iesu Christo. 

Benedictus Deus et Pater Domini nostri Iesu 
Christi, Pater misericordiarum et Deus totius 
consolationis, 

qui consolatur nos in omni tribulatione nostra, ut 
possimus et ipsi consolari eos, qui in omni 
pressura sunt, per exhortationem, qua exhortamur 
et ipsi a Deo; 

quoniam, sicut abundant passiones Christi in 
nobis, ita per Christum abundat et consolatio 
nostra. 

Sive autem tribulamur, pro vestra exhortatione et 
salute; sive exhortamur, pro vestra exhortatione, 
quae operatur in tolerantia earundem passionum, 
quas et nos patimur. 

Et spes nostra firma pro vobis, scientes quoniam, 
sicut socii passionum estis, sic eritis et 
consolationis. 

Non enim volumus ignorare vos, fratres, de 
tribulatione nostra, quae facta est in Asia, 
quoniam supra modum gravati sumus supra virtutem, 
ita ut taederet nos etiam vivere; 

sed ipsi in nobis ipsis responsum mortis habuimus, 
ut non simus fidentes in nobis sed in Deo, qui 
suscitat mortuos: 

qui de tanta morte eripuit nos et eruet, in quem 
speramus, et adhuc eripiet; 

adiuvantibus et vobis in oratione pro nobis, ut 
propter eam, quae ex multis personis in nos est, 
donationem, per multos gratiae agantur pro nobis. 

Nam gloria nostra haec est, testimonium 
conscientiae nostrae, quod in simplicitate et 
sinceritate Dei et non in sapientia carnali, sed 
in gratia Dei conversati sumus in mundo, 
abundantius autem ad vos. 

Non enim alia scribimus vobis quam quae legitis 
aut etiam cognoscitis; spero autem quod usque in 
finem cognoscetis, 

sicut et cognovistis nos ex parte, quia gloria 
vestra sumus, sicut et vos nostra in die Domini 
nostri Iesu. 

Et hac confidentia volui prius venire ad vos, ut 
secundam gratiam haberetis, 

et per vos transire in Macedoniam et iterum a 
Macedonia venire ad vos et a vobis deduci in 
Iudaeam. 

Cum hoc ergo voluissem, numquid levitate usus sum? 
Aut, quae cogito, secundum carnem cogito, ut sit 
apud me " Est, est " et " Non, non "? 

Fidelis autem Deus, quia sermo noster, qui fit 
apud vos, non est " Est " et " Non "! 

Dei enim Filius Iesus Christus, qui in vobis per 
nos praedicatus est, per me et Silvanum et 
Timotheum, non fuit " Est " et " Non ", sed " Est 
" in illo fuit. 

Quotquot enim promissiones Dei sunt, in illo " Est 
"; ideo et per ipsum " Amen " Deo ad gloriam per 
nos. 

Qui autem confirmat nos vobiscum in Christum et 
qui unxit nos, Deus, 

et qui signavit nos et dedit arrabonem Spiritus in 
cordibus nostris. 

Ego autem testem Deum invoco in animam meam, quod 
parcens vobis non veni ultra Corinthum. 

Non quia dominamur fidei vestrae, sed adiutores 
sumus gaudii vestri, nam fide stetistis. 

Statui autem hoc ipse apud me, ne iterum in 
tristitia venirem ad vos; 

si enim ego contristo vos, et quis est qui me 
laetificet, nisi qui contristatur ex me? 

Et hoc ipsum scripsi, ut non, cum venero, 
tristitiam habeam de quibus oportebat me gaudere, 
confidens in omnibus vobis, quia meum gaudium 
omnium vestrum est. 

Nam ex multa tribulatione et angustia cordis 
scripsi vobis per multas lacrimas, non ut 
contristemini, sed ut sciatis quam carita tem 
habeo abundantius in vos. 

Si quis autem contristavit, non me contristavit, 
sed ex parte, ut non onerem, omnes vos. 

Sufficit illi, qui eiusmodi est, obiurgatio haec, 
quae fit a pluribus, 

ita ut e contra magis donetis et consolemini, ne 
forte abundantiore tristitia absorbeatur, qui 
eiusmodi est. 

Propter quod obsecro vos, ut confirmetis in illum 
caritatem; 

ideo enim et scripsi, ut cognoscam probationem 
vestram, an in omnibus oboedientes sitis. 

Cui autem aliquid donatis, et ego; nam et ego, 
quod donavi, si quid donavi, propter vos in 
persona Christi, 

ut non circumveniamur a Satana; non enim ignoramus 
cogitationes eius. 

Cum venissem autem Troadem ob evangelium Christi, 
et ostium mihi apertum esset in Domino, 

non habui requiem spiritui meo, eo quod non 
invenerim Titum fratrem meum, sed valefaciens eis 
profectus sum in Macedoniam. 

Deo autem gratias, qui semper triumphat nos in 
Christo et odorem notitiae suae manifestat per nos 
in omni loco. 

Quia Christi bonus odor sumus Deo in his, qui 
salvi fiunt, et in his, qui pereunt: 

aliis quidem odor ex morte in mortem, aliis autem 
odor ex vita in vitam. Et ad haec quis idoneus? 

Non enim sumus sicut plurimi adulterantes verbum 
Dei, sed sicut ex sinceritate, sed sicut ex Deo 
coram Deo in Christo loquimur. 

Incipimus iterum nosmetipsos commendare? Aut 
numquid egemus, sicut quidam, commendaticiis 
epistulis ad vos aut ex vobis? 

Epistula nostra vos estis, scripta in cordibus 
nostris, quae scitur et legitur ab omnibus 
hominibus; 

manifestati quoniam epistula estis Christi 
ministrata a nobis, scripta non atramento sed 
Spiritu Dei vivi, non in tabulis lapideis sed in 
tabulis cordis carnalibus. 

Fiduciam autem talem habemus per Christum ad Deum. 

Non quod sufficientes simus cogitare aliquid a 
nobis quasi ex nobis, sed sufficientia nostra ex 
Deo est, 

qui et idoneos nos fecit ministros Novi 
Testamenti, non litterae sed Spiritus: littera 
enim occidit, Spiritus autem vivificat. 

Quod si ministratio mortis, litteris deformata in 
lapidibus, fuit in gloria, ita ut non possent 
intendere filii Israel in faciem Moysis propter 
gloriam vultus eius, quae evacuatur, 

quomodo non magis ministratio Spiritus erit in 
gloria? 

Nam si ministerium damnationis gloria est, multo 
magis abundat ministerium iustitiae in gloria. 

Nam nec glorificatum est, quod claruit in hac 
parte, propter excellentem gloriam; 

si enim, quod evacuatur, per gloriam est, multo 
magis, quod manet, in gloria est. 

Habentes igitur talem spem multa fiducia utimur, 

et non sicut Moyses: ponebat velamen super faciem 
suam, ut non intenderent filii Israel in finem 
illius quod evacuatur. 

Sed obtusi sunt sensus eorum. Usque in hodiernum 
enim diem idipsum velamen in lectione Veteris 
Testamenti manet non revelatum, quoniam in Christo 
evacuatur; 

sed usque in hodiernum diem, cum legitur Moyses, 
velamen est positum super cor eorum. 

Quando autem conversus fuerit ad Dominum, aufertur 
velamen. 

Dominus autem Spiritus est; ubi autem Spiritus 
Domini, ibi libertas. 

Nos vero omnes revelata facie gloriam Domini 
speculantes, in eandem imaginem transformamur a 
claritate in clarita tem tamquam a Domini Spiritu. 

Ideo habentes hanc ministra tionem, iuxta quod 
misericor diam consecuti sumus, non deficimus, 

sed abdicavimus occulta dedecoris non ambulantes 
in astutia neque adulterantes verbum Dei, sed in 
manifestatione veritatis commendantes nosmetipsos 
ad omnem conscientiam hominum coram Deo. 

Quod si etiam velatum est evangelium nostrum, in 
his, qui pereunt, est velatum; 

in quibus deus huius saeculi excaecavit mentes 
infidelium, ut non fulgeat illuminatio evangelii 
gloriae Christi, qui est imago Dei. 

Non enim nosmetipsos praedicamus sed Iesum 
Christum Dominum; nos autem servos vestros per 
Iesum. 

Quoniam Deus, qui dixit: " De tenebris lux 
splendescat ", ipse illuxit in cordibus nostris ad 
illuminationem scientiae claritatis Dei in facie 
Iesu Christi. 

Habemus autem thesaurum istum in vasis fictilibus, 
ut sublimitas sit virtutis Dei et non ex nobis. 

In omnibus tribulationem patimur, sed non 
angustiamur; aporiamur, sed non destituimur; 

persecutionem patimur, sed non derelinquimur; 
deicimur, sed non perimus; 

semper mortificationem Iesu in corpore 
circumferentes, ut et vita Iesu in corpore nostro 
manifestetur. 

Semper enim nos, qui vivimus, in mortem tradimur 
propter Iesum, ut et vita Iesu manifestetur in 
carne nostra mortali. 

Ergo mors in nobis operatur, vita autem in vobis. 

Habentes autem eundem spiritum fidei, sicut 
scriptum est: " Credidi, propter quod locutus sum 
", et nos credimus, propter quod et loquimur, 

scientes quoniam, qui suscitavit Dominum Iesum, et 
nos cum Iesu suscitabit et constituet vobiscum. 

Omnia enim propter vos, ut gratia abundans per 
multos gratiarum actionem abundare faciat in 
gloriam Dei. 

Propter quod non deficimus, sed licet is, qui 
foris est, noster homo corrumpitur, tamen is, qui 
intus est, noster renovatur de die in diem. 

Id enim, quod in praesenti est, leve tribulationis 
nostrae supra modum in sublimitatem aeternum 
gloriae pondus operatur nobis, 

non contemplantibus nobis, quae videntur, sed quae 
non videntur; quae enim videntur, temporalia sunt, 
quae autem non videntur, aeterna sunt. 

Scimus enim quoniam, si terre stris domus nostra 
huius taber naculi dissolvatur, aedificationem ex 
Deo habemus domum non manufactam, aeternam in 
caelis. 

Nam et in hoc ingemiscimus, habitationem nostram, 
quae de caelo est, superindui cupientes, 

si tamen et exspoliati, non nudi inveniamur. 

Nam et, qui sumus in tabernaculo, ingemiscimus 
gravati, eo quod nolumus exspoliari, sed 
supervestiri, ut absorbeatur, quod mortale est, a 
vita. 

Qui autem effecit nos in hoc ipsum, Deus, qui 
dedit nobis arrabonem Spiritus. 

Audentes igitur semper et scientes quoniam, dum 
praesentes sumus in corpore, peregrinamur a 
Domino; 

per fidem enim ambulamus et non per speciem. 

Audemus autem et bonam voluntatem habemus magis 
peregrinari a corpore et praesentes esse ad 
Dominum. 

Et ideo contendimus sive praesentes sive absentes 
placere illi. 

Omnes enim nos manifestari oportet ante tribunal 
Christi, ut referat unusquisque pro eis, quae per 
corpus gessit, sive bonum sive malum. 

Scientes ergo timorem Domini hominibus suademus, 
Deo autem manifesti sumus; spero autem et in 
conscientiis vestris manifestos nos esse. 

Non iterum nos commendamus vobis, sed occasionem 
damus vobis gloriandi pro nobis, ut habeatis ad 
eos, qui in facie gloriantur et non in corde. 

Sive enim mente excedimus, Deo; sive sobrii sumus, 
vobis. 

Caritas enim Christi urget nos, aestimantes, hoc, 
quoniam, si unus pro omnibus mortuus est, ergo 
omnes mortui sunt; 

et pro omnibus mortuus est, ut et, qui vivunt, iam 
non sibi vivant, sed ei, qui pro ipsis mortuus est 
et resurrexit. 

Itaque nos ex hoc neminem novimus secundum carnem; 
et si cognovimus secundum carnem Christum, sed 
nunc iam non novimus. 

Si quis ergo in Christo, nova creatura; vetera 
transierunt, ecce, facta sunt nova. 

Omnia autem ex Deo, qui reconciliavit nos sibi per 
Christum et dedit nobis ministerium 
reconciliationis, 

quoniam quidem Deus erat in Christo mundum 
reconcilians sibi, non reputans illis delicta 
ipsorum; et posuit in nobis verbum 
reconciliationis. 

Pro Christo ergo legatione fungimur, tamquam Deo 
exhortante per nos. Obsecramus pro Christo, 
reconciliamini Deo. 

Eum, qui non noverat peccatum, pro nobis peccatum 
fecit, ut nos efficeremur iustitia Dei in ipso. 

Adiuvantes autem et exhor tamur, ne in vacuum 
gratiam Dei recipiatis 

— ait enim: " Tempore accepto exaudivi te et in 
die salutis adiuvi te "; ecce nunc tempus 
acceptabile, ecce nunc dies salutis — 

nemini dantes ullam offensionem, ut non 
vituperetur ministerium, 

sed in omnibus exhibentes nosmetipsos sicut Dei 
ministros in multa patientia, in tribulationibus, 
in necessitatibus, in angustiis, 

in plagis, in carceribus, in seditionibus, in 
laboribus, in vigiliis, in ieiuniis, 

in castitate, in scientia, in longanimitate, in 
suavitate, in Spiritu Sancto, in caritate non 
ficta, 

in verbo veritatis, in virtute Dei; per arma 
iustitiae a dextris et sinistris, 

per gloriam et ignobilitatem, per infamiam et 
bonam famam; ut seductores, et veraces; 

sicut qui ignoti, et cogniti; quasi morientes, et 
ecce vivimus; ut castigati, et non mortificati; 

quasi tristes, semper autem gaudentes; sicut 
egentes, multos autem locupletantes; tamquam nihil 
habentes, et omnia possidentes. 

Os nostrum patet ad vos, o Corinthii, cor nostrum 
dilatatum est. 

Non angustiamini in nobis, sed angustiamini in 
visceribus vestris; 

eandem autem habentes remunerationem, tamquam 
filiis dico, dilatamini et vos. 

Nolite iugum ducere cum infidelibus! Quae enim 
participatio iustitiae cum iniquitate? Aut quae 
societas luci ad tenebras? 

Quae autem conventio Christi cum Beliar, aut quae 
pars fideli cum infideli? 

Qui autem consensus templo Dei cum idolis? Vos 
enim estis templum Dei vivi; sicut dicit Deus: " 
Inhabitabo in illis et inambulabo et ero illorum 
Deus, et ipsi erunt mihi populus. 

Propter quod exite de medio eorum et separamini, 
dicit Dominus, et immundum ne tetigeritis; et ego 
recipiam vos 

et ero vobis in Patrem, et vos eritis mihi in 
filios et filias, dicit Dominus omnipotens ". 

Has igitur habentes promissio nes, carissimi, 
mundemus nos ab omni inquinamento carnis et 
spiritus, perficientes sanctificationem in timore 
Dei. 

Capite nos! Neminem laesimus, neminem corrupimus, 
neminem circumvenimus. 

Non ad condemnationem dico; praedixi enim quod in 
cordibus nostris estis ad commoriendum et ad 
convivendum. 

Multa mihi fiducia est apud vos, multa mihi 
gloriatio pro vobis; repletus sum consolatione, 
superabundo gaudio in omni tribulatione nostra. 

Nam et cum venissemus Macedoniam, nullam requiem 
habuit caro nostra, sed omnem tribulationem passi: 
foris pugnae, intus timores. 

Sed qui consolatur humiles, consolatus est nos 
Deus in adventu Titi; 

non solum autem in adventu eius sed etiam in 
solacio, quo consolatus est in vobis, referens 
nobis vestrum desiderium, vestrum fletum, vestram 
aemulationem pro me, ita ut magis gauderem. 

Quoniam etsi contristavi vos in epistula, non me 
paenitet; etsi paeniteret — video quod epistula 
illa, etsi ad horam, vos contristavit — 

nunc gaudeo, non quia contristati estis, sed quia 
contristati estis ad paenitentiam; contristati 
enim estis secundum Deum, ut in nullo detrimentum 
patiamini ex nobis. 

Quae enim secundum Deum tristitia, paenitentiam in 
salutem stabilem operatur; saeculi autem tristitia 
mortem operatur. 

Ecce enim hoc ipsum secundum Deum contristari: 
quantam in vobis operatum est sollicitudinem, sed 
defensionem, sed indignationem, sed timorem, sed 
desiderium, sed aemulationem, sed vindictam! In 
omnibus exhibuistis vos incontaminatos esse 
negotio. 

Igitur etsi scripsi vobis, non propter eum, qui 
fecit iniuriam, nec propter eum, qui passus est, 
sed ad manifestandam sollicitudinem vestram, quam 
pro nobis habetis, ad vos coram Deo. 

Ideo consolati sumus. In consolatione autem nostra 
abundantius magis gavisi sumus super gaudium Titi, 
quia refectus est spiritus eius ab omnibus vobis; 

et si quid apud illum de vobis gloriatus sum, non 
sum confusus, sed sicut omnia vobis in veritate 
locuti sumus, ita et gloriatio nostra, quae fuit 
ad Titum, veritas facta est. 

Et viscera eius abundantius in vos sunt, 
reminiscentis omnium vestrum oboedientiam, quomodo 
cum timore et tremore excepistis eum. 

Gaudeo quod in omnibus confido in vobis. 

Notam autem facimus vobis, fratres, gratiam Dei, 
quae data est in ecclesiis Macedoniae, 

quod in multo experimento tribulationis abundantia 
gaudii ipsorum et altissima paupertas eorum 
abundavit in divitias simplicitatis eorum; 

quia secundum virtutem, testimonium reddo, et 
supra virtutem voluntarii fuerunt 

cum multa exhortatione obsecrantes nos gratiam et 
communicationem ministerii, quod fit in sanctos. 

Et non sicut speravimus, sed semetipsos dederunt 
primum Domino, deinde nobis per voluntatem Dei, 

ita ut rogaremus Titum, ut, quemadmodum coepit, 
ita et perficiat in vos etiam gratiam istam. 

Sed sicut in omnibus abundatis, fide et sermone et 
scientia et omni sollicitudine et caritate ex 
nobis in vobis, ut et in hac gratia abundetis. 

Non quasi imperans dico, sed per aliorum 
sollicitudinem etiam vestrae caritatis ingenitum 
bonum comprobans; 

scitis enim gratiam Domini nostri Iesu Christi, 
quoniam propter vos egenus factus est, cum esset 
dives, ut illius inopia vos divites essetis. 

Et consilium in hoc do. Hoc enim vobis utile est, 
qui non solum facere, sed et velle coepistis ab 
anno priore; 

nunc vero et facto perficite, ut, quemadmodum 
promptus est animus velle, ita sit et perficere ex 
eo, quod habetis. 

Si enim voluntas prompta est, secundum id quod 
habet, accepta est, non secundum quod non habet. 

Non enim, ut aliis sit remissio, vobis autem 
tribulatio; sed ex aequalitate 

in praesenti tempore vestra abundantia illorum 
inopiam suppleat, ut et illorum abundantia vestram 
inopiam suppleat, ut fiat aequalitas, sicut 
scriptum est: 

" Qui multum, non abundavit; et, qui modicum, non 
minoravit ". 

Gratias autem Deo, qui dedit eandem sollicitudinem 
pro vobis in corde Titi, 

quoniam exhortationem quidem suscepit, sed, cum 
sollicitior esset, sua voluntate profectus est ad 
vos. 

Misimus etiam cum illo fratrem, cuius laus est in 
evangelio per omnes ecclesias 

— non solum autem, sed et ordinatus ab ecclesiis 
comes noster cum hac gratia, quae ministratur a 
nobis ad Domini gloriam et destinatam voluntatem 
nostram — 

devitantes hoc, ne quis nos vituperet in hac 
plenitudine, quae ministratur a nobis; 

providemus enim bona non solum coram Domino sed 
etiam coram hominibus. 

Misimus autem cum illis et fratrem nostrum, quem 
probavimus in multis saepe sollicitum esse, nunc 
autem multo sollicitiorem, confidentia multa in 
vos. 

Sive pro Tito, est socius meus et in vos adiutor; 
sive fratres nostri, apostoli ecclesiarum, gloria 
Christi. 

Ostensionem ergo, quae est caritatis vestrae et 
nostrae gloriationis pro vobis, in illos ostendite 
in faciem ecclesiarum. 

Nam de ministerio, quod fit in sanctos, superfluum 
est mihi scribere vobis; 

scio enim promptum animum vestrum, pro quo de 
vobis glorior apud Macedonas, quoniam Achaia 
parata est ab anno praeterito, et vestra aemulatio 
provocavit plurimos. 

Misi autem fratres, ut ne, quod gloriamur de 
vobis, evacuetur in hac parte, ut, quemadmodum 
dixi, parati sitis, 

ne, cum venerint mecum Macedones et invenerint vos 
imparatos, erubescamus nos, ut non dicam vos, in 
hac substantia. 

Necessarium ergo existimavi rogare fratres, ut 
praeveniant ad vos et praeparent repromissam 
benedictionem vestram, ut haec sit parata sic 
quasi benedictio, non quasi avaritia. 

Hoc autem: qui parce seminat, parce et metet; et, 
qui seminat in benedictionibus, in benedictionibus 
et metet. 

Unusquisque prout destinavit corde suo, non ex 
tristitia aut ex necessitate; hilarem enim datorem 
diligit Deus. 

Potens est autem Deus omnem gratiam abundare 
facere in vobis, ut, in omnibus semper omnem 
sufficientiam habentes, abundetis in omne opus 
bonum, 

sicut scriptum est: " Dispersit, dedit pauperibus; 
iustitia eius manet in aeternum ". 

Qui autem administrat semen seminanti, et panem ad 
manducandum praestabit et multiplicabit semen 
vestrum et augebit incrementa frugum iustitiae 
vestrae. 

In omnibus locupletati in omnem simplicitatem, 
quae operatur per nos gratiarum actionem Deo 

— quoniam ministerium huius officii non solum 
supplet ea, quae desunt sanctis, sed etiam abundat 
per multas gratiarum actiones Deo — 

per probationem ministerii huius glorificantes 
Deum in oboedientia confessionis vestrae in 
evangelium Christi et simplicitate communionis in 
illos et in omnes, 

et ipsorum obsecratione pro vobis, desiderantium 
vos propter eminentem gratiam Dei in vobis. 

Gratias Deo super inenarrabili dono eius. 

Ipse autem ego Paulus obse cro vos per 
mansuetudinem et modestiam Christi, qui in facie 
quidem humilis inter vos, absens autem confido in 
vobis; 

rogo autem, ne praesens audeam per eam 
confidentiam, quae existimo audere in quosdam, qui 
arbitrantur nos tamquam secundum carnem ambulemus. 

In carne enim ambulantes, non secundum carnem 
militamus 

— nam arma militiae nostrae non carnalia sed 
potentia Deo ad destructionem munitionum — 
consilia destruentes 

et omnem altitudinem extollentem se adversus 
scientiam Dei, et in captivitatem redigentes omnem 
intellectum in obsequium Christi, 

et in promptu habentes ulcisci omnem 
inoboedientiam, cum impleta fuerit vestra 
oboedientia. 

Quae secundum faciem sunt, videte. Si quis 
confidit sibi Christi se esse, hoc cogitet iterum 
apud se, quia sicut ipse Christi est, ita et nos. 

Nam et si amplius aliquid gloriatus fuero de 
potestate nostra, quam dedit Dominus in 
aedificationem et non in destructionem vestram, 
non erubescam, 

ut non existimer tamquam terrere vos per 
epistulas; 

quoniam quidem " Epistulae — inquiunt — graves 
sunt et fortes, praesentia autem corporis infirma, 
et sermo contemptibilis ". 

Hoc cogitet, qui eiusmodi est, quia quales sumus 
verbo per epistulas absentes, tales et praesentes 
in facto. 

Non enim audemus inserere aut comparare nos 
quibusdam, qui seipsos commendant; sed ipsi se in 
semetipsis metientes et comparantes semetipsos 
sibi, non intellegunt. 

Nos autem non ultra mensuram gloriabimur sed 
secundum mensuram regulae, quam impertitus est 
nobis Deus, mensuram pertingendi usque ad vos. 

Non enim quasi non pertingentes ad vos 
superextendimus nosmetipsos, usque ad vos enim 
pervenimus in evangelio Christi; 

non ultra mensuram gloriantes in alienis 
laboribus, spem autem habentes, crescente fide 
vestra, in vobis magnificari secundum regulam 
nostram in abundantiam, 

ad evangelizandum in iis, quae ultra vos sunt, et 
non in aliena regula gloriari in his, quae 
praeparata sunt. 

Qui autem gloriatur, in Domino glorietur; 

non enim qui seipsum commendat, ille probatus est, 
sed quem Dominus commendat. 

Utinam sustineretis modi cum quid insipientiae 
meae; sed et supportate me! 

Aemulor enim vos Dei aemulatione; despondi enim 
vos uni viro virginem castam exhibere Christo. 

Timeo autem, ne, sicut serpens Evam seduxit 
astutia sua, ita corrumpantur sensus vestri a 
simplicitate et castitate, quae est in Christum. 

Nam si is qui venit, alium Christum praedicat, 
quem non praedicavimus, aut alium Spiritum 
accipitis, quem non accepistis, aut aliud 
evangelium, quod non recepistis, recte pateremini. 

Existimo enim nihil me minus fecisse magnis 
apostolis; 

nam etsi imperitus sermone, sed non scientia, in 
omni autem manifestantes in omnibus ad vos. 

Aut numquid peccatum feci meipsum humilians, ut 
vos exaltemini, quoniam gratis evangelium Dei 
evangelizavi vobis? 

Alias ecclesias exspoliavi accipiens stipendium ad 
ministerium vestrum 

et, cum essem apud vos et egerem, nulli onerosus 
fui; nam, quod mihi deerat, suppleverunt fratres, 
qui venerunt a Macedonia; et in omnibus sine onere 
me vobis servavi et servabo. 

Est veritas Christi in me, quoniam haec gloria non 
infringetur in me in regionibus Achaiae. 

Quare? Quia non diligo vos? Deus scit! 

Quod autem facio et faciam, ut amputem occasionem 
eorum, qui volunt occasionem, ut in quo 
gloriantur, inveniantur sicut et nos. 

Nam eiusmodi pseudoapostoli, operarii subdoli, 
transfigurantes se in apostolos Christi. 

Et non mirum, ipse enim Satanas transfigurat se in 
angelum lucis; 

non est ergo magnum, si et ministri eius 
transfigurentur velut ministri iustitiae, quorum 
finis erit secundum opera ipsorum. 

Iterum dico, ne quis me putet insipientem esse; 
alioquin velut insipientem accipite me, ut et ego 
modicum quid glorier. 

Quod loquor, non loquor secundum Dominum, sed 
quasi in insipientia, in hac substantia 
gloriationis. 

Quoniam multi gloriantur secundum carnem, et ego 
gloriabor. 

Libenter enim suffertis insipientes, cum sitis 
ipsi sapientes; 

sustinetis enim, si quis vos in servitutem 
redigit, si quis devorat, si quis accipit, si quis 
extollitur, si quis in faciem vos caedit. 

Secundum ignobilitatem dico, quasi nos infirmi 
fuerimus; in quo quis audet, in insipientia dico, 
audeo et ego. 

Hebraei sunt? Et ego. Israelitae sunt? Et ego. 
Semen Abrahae sunt? Et ego. 

Ministri Christi sunt? Minus sapiens dico, plus 
ego: in laboribus plurimis, in carceribus 
abundantius, in plagis supra modum, in mortibus 
frequenter; 

a Iudaeis quinquies quadragenas una minus accepi, 

ter virgis caesus sum, semel lapidatus sum, ter 
naufragium feci, nocte et die in profundo maris 
fui; 

in itineribus saepe, periculis fluminum, periculis 
latronum, periculis ex genere, periculis ex 
gentibus, periculis in civitate, periculis in 
solitudine, periculis in mari, periculis in falsis 
fratribus; 

in labore et aerumna, in vigiliis saepe, in fame 
et siti, in ieiuniis frequenter, in frigore et 
nuditate; 

praeter illa, quae extrinsecus sunt, instantia mea 
cotidiana, sollicitudo omnium ecclesiarum. 

Quis infirmatur, et non infirmor? Quis 
scandalizatur, et ego non uror? 

Si gloriari oportet, quae infirmitatis meae sunt, 
gloriabor. 

Deus et Pater Domini Iesu scit, qui est benedictus 
in saecula, quod non mentior. 

Damasci praepositus gentis Aretae regis 
custodiebat civitatem Damascenorum, ut me 
comprehenderet; 

et per fenestram in sporta dimissus sum per murum 
et effugi manus eius. 

Gloriari oportet; non expedit quidem, veniam autem 
ad visiones et revelationes Domini. 

Scio hominem in Christo ante annos quattuordecim 
— sive in corpore nescio, sive extra corpus 
nescio, Deus scit — raptum eiusmodi usque ad 
tertium caelum. 

Et scio huiusmodi hominem — sive in corpore sive 
extra corpus nescio, Deus scit — 

quoniam raptus est in paradisum et audivit arcana 
verba, quae non licet homini loqui. 

Pro eiusmodi gloriabor; pro me autem nihil 
gloriabor nisi in infirmitatibus meis. 

Nam, et si voluero gloriari, non ero insipiens, 
veritatem enim dicam; parco autem, ne quis in me 
existimet supra id, quod videt me aut audit ex me, 

et ex magnitudine revelationum. Propter quod, ne 
extollar, datus est mihi stimulus carni, angelus 
Satanae, ut me colaphizet, ne extollar. 

Propter quod ter Dominum rogavi, ut discederet a 
me; 

et dixit mihi: " Sufficit tibi gratia mea, nam 
virtus in infirmitate perficitur ". Libentissime 
igitur potius gloriabor in infirmitatibus meis, ut 
inhabitet in me virtus Christi. 

Propter quod placeo mihi in infirmitatibus, in 
contumeliis, in necessitatibus, in persecutionibus 
et in angustiis, pro Christo; cum enim infirmor, 
tunc potens sum. 

Factus sum insipiens. Vos me coegistis; ego enim 
debui a vobis commendari. Nihil enim minus fui ab 
his, qui sunt supra modum apostoli, tametsi nihil 
sum; 

signa tamen apostoli facta sunt super vos in omni 
patientia, signis quoque et prodigiis et 
virtutibus. 

Quid est enim quod minus habuistis prae ceteris 
ecclesiis, nisi quod ego ipse non gravavi vos? 
Donate mihi hanc iniuriam. 

Ecce tertio hoc paratus sum venire ad vos et non 
ero gravis vobis; non enim quaero, quae vestra 
sunt, sed vos; nec enim debent filii parentibus 
thesaurizare, sed parentes filiis. 

Ego autem libentissime impendam et superimpendar 
ipse pro animabus vestris. Si plus vos diligo, 
minus diligar? 

Esto quidem, ego vos non gravavi; sed cum essem 
astutus, dolo vos cepi. 

Numquid per aliquem eorum, quos misi ad vos, 
circumveni vos? 

Rogavi Titum et misi cum illo fratrem; numquid 
Titus vos circumvenit? Nonne eodem spiritu 
ambulavimus? Nonne iisdem vestigiis? 

Olim putatis quod excusemus nos apud vos? Coram 
Deo in Christo loquimur; omnia autem, carissimi, 
propter vestram aedificationem. 

Timeo enim, ne forte, cum venero, non quales volo, 
inveniam vos, et ego inveniar a vobis, qualem non 
vultis; ne forte contentiones, aemulationes, 
animositates, dissensiones, detractiones, 
susurrationes, inflationes, seditiones sint; 

ne iterum, cum venero, humiliet me Deus meus apud 
vos, et lugeam multos ex his, qui ante peccaverunt 
et non egerunt paenitentiam super immunditia et 
fornicatione et impudicitia, quam gesserunt. 

Ecce tertio hoc venio ad vos; in ore duorum vel 
trium testium stabit omne verbum. 

Praedixi et praedico, ut praesens bis et nunc 
absens his, qui ante peccaverunt, et ceteris 
omnibus, quoniam, si venero iterum, non parcam, 

quoniam experimentum quaeritis eius, qui in me 
loquitur, Christi, qui in vos non infirmatur, sed 
potens est in vobis. 

Nam etsi crucifixus est ex infirmitate, sed vivit 
ex virtute Dei. Nam et nos infirmi sumus in illo, 
sed vivemus cum eo ex virtute Dei in vos. 

Vosmetipsos tentate, si estis in fide; ipsi vos 
probate. An non cognoscitis vos ipsos, quia Iesus 
Christus in vobis est? Nisi forte reprobi estis. 

Spero autem quod cognoscetis quia nos non sumus 
reprobi. 

Oramus autem Deum, ut nihil mali faciatis, non ut 
nos probati pareamus, sed ut vos, quod bonum est, 
faciatis, nos autem ut reprobi simus. 

Non enim possumus aliquid adversus veritatem, sed 
pro veritate. 

Gaudemus enim, quando nos infirmi sumus, vos autem 
potentes estis; hoc et oramus, vestram 
consummationem. 

Ideo haec absens scribo, ut non praesens durius 
agam secundum potestatem, quam Dominus dedit mihi 
in aedificationem et non in destructionem. 

De cetero, fratres, gaudete, perfecti estote, 
exhortamini invicem, idem sapite, pacem habete, et 
Deus dilectionis et pacis erit vobiscum. 

Salutate invicem in osculo sancto. Salutant vos 
sancti omnes. 

Gratia Domini Iesu Christi et caritas Dei et 
communicatio Sancti Spiritus cum omnibus vobis. 

Paulus apostolus, non ab ho minibus neque per 
hominem, sed per Iesum Christum et Deum Patrem, 
qui suscitavit eum a mortuis, 

et, qui mecum sunt, omnes fratres ecclesiis 
Galatiae: 

gratia vobis et pax a Deo Patre nostro et Domino 
Iesu Christo, 

qui dedit semetipsum pro peccatis nostris, ut 
eriperet nos de praesenti saeculo nequam secundum 
voluntatem Dei et Patris nostri, 

cui gloria in saecula saeculorum. Amen. 

Miror quod tam cito transferimini ab eo, qui vos 
vocavit in gratia Christi, in aliud evangelium; 

quod non est aliud, nisi sunt aliqui, qui vos 
conturbant et volunt convertere evangelium 
Christi. 

Sed licet nos aut angelus de caelo evangelizet 
vobis praeterquam quod evangelizavimus vobis, 
anathema sit! 

Sicut praediximus, et nunc iterum dico: Si quis 
vobis evangelizaverit praeter id, quod accepistis, 
anathema sit! 

Modo enim hominibus suadeo aut Deo? Aut quaero 
hominibus placere? Si adhuc hominibus placerem, 
Christi servus non essem! 

Notum enim vobis facio, fratres, evangelium, quod 
evangelizatum est a me, quia non est secundum 
hominem; 

neque enim ego ab homine accepi illud neque didici 
sed per revelationem Iesu Christi. 

Audistis enim conversationem meam aliquando in 
Iudaismo, quoniam supra modum persequebar 
ecclesiam Dei et expugnabam illam; 

et proficiebam in Iudaismo supra multos coaetaneos 
in genere meo, abundantius aemulator exsistens 
paternarum mearum traditionum. 

Cum autem placuit Deo, qui me segregavit de utero 
matris meae et vocavit per gratiam suam, 

ut revelaret Filium suum in me, ut evangelizarem 
illum in gentibus, continuo non contuli cum carne 
et sanguine 

neque ascendi Hierosolymam ad antecessores meos 
apostolos; sed abii in Arabiam et iterum reversus 
sum Damascum. 

Deinde post annos tres, ascendi Hierosolymam 
videre Cepham et mansi apud eum diebus quindecim; 

alium autem apostolorum non vidi, nisi Iacobum 
fratrem Domini. 

Quae autem scribo vobis, ecce coram Deo quia non 
mentior. 

Deinde veni in partes Syriae et Ciliciae. 

Eram autem ignotus facie ecclesiis Iudaeae, quae 
sunt in Christo; 

tantum autem auditum habebant: " Qui persequebatur 
nos aliquando, nunc evangelizat fidem, quam 
aliquando expugnabat ", 

et in me glorificabant Deum. 

Deinde post annos quattuor decim, iterum ascendi 
Hieroso lymam cum Barnaba, assumpto et Tito; 

ascendi autem secundum revelationem; et contuli 
cum illis evangelium, quod praedico in gentibus, 
seorsum autem his, qui observabantur, ne forte in 
vacuum currerem aut cucurrissem. 

Sed neque Titus, qui mecum erat, cum esset 
Graecus, compulsus est circumcidi. 

Sed propter subintroductos falsos fratres, qui 
subintroierunt explorare libertatem nostram, quam 
habemus in Christo Iesu, ut nos in servitutem 
redigerent; 

quibus neque ad horam cessimus subicientes nos, ut 
veritas evangelii permaneat apud vos. 

Ab his autem, qui videbantur esse aliquid — 
quales aliquando fuerint, nihil mea interest; Deus 
personam hominis non accipit — mihi enim, qui 
observabantur, nihil contulerunt, 

sed e contra, cum vidissent quod creditum est mihi 
evangelium praeputii, sicut Petro circumcisionis 

— qui enim operatus est Petro in apostolatum 
circumcisionis, operatus est et mihi inter gentes 
— 

et cum cognovissent gratiam, quae data est mihi, 
Iacobus et Cephas et Ioannes, qui videbantur 
columnae esse, dexteras dederunt mihi et Barnabae 
communionis, ut nos in gentes, ipsi autem in 
circumcisionem; 

tantum ut pauperum memores essemus, quod etiam 
sollicitus fui hoc ipsum facere. 

Cum autem venisset Cephas Antiochiam, in faciem ei 
restiti, quia reprehensibilis erat. 

Prius enim quam venirent quidam ab Iacobo, cum 
gentibus comedebat; cum autem venissent, 
subtrahebat et segregabat se, timens eos, qui ex 
circumcisione erant. 

Et simulationi eius consenserunt ceteri Iudaei, 
ita ut et Barnabas simul abduceretur illorum 
simulatione. 

Sed cum vidissem quod non recte ambularent ad 
veritatem evangelii, dixi Cephae coram omnibus: " 
Si tu, cum Iudaeus sis, gentiliter et non Iudaice 
vivis, quomodo gentes cogis iudaizare? ". 

Nos natura Iudaei et non ex gentibus peccatores, 

scientes autem quod non iustificatur homo ex 
operibus legis, nisi per fidem Iesu Christi, et 
nos in Christum Iesum credidimus, ut iustificemur 
ex fide Christi et non ex operibus legis, quoniam 
ex operibus legis non iustificabitur omnis caro. 

Quodsi quaerentes iustificari in Christo, inventi 
sumus et ipsi peccatores, numquid Christus peccati 
minister est? Absit! 

Si enim, quae destruxi, haec iterum aedifico, 
praevaricatorem me constituo. 

Ego enim per legem legi mortuus sum, ut Deo vivam. 
Christo confixus sum cruci; 

vivo autem iam non ego, vivit vero in me Christus; 
quod autem nunc vivo in carne, in fide vivo Filii 
Dei, qui dilexit me et tradidit seipsum pro me. 

Non irritam facio gratiam Dei; si enim per legem 
iustitia, ergo Christus gratis mortuus est. 

O insensati Galatae, quis vos fascinavit, ante 
quorum oculos Iesus Christus descriptus est 
crucifixus? 

Hoc solum volo a vobis discere: Ex operibus legis 
Spiritum accepistis an ex auditu fidei? 

Sic stulti estis? Cum Spiritu coeperitis, nunc 
carne consummamini? 

Tanta passi estis sine causa? Si tamen et sine 
causa! 

Qui ergo tribuit vobis Spiritum et operatur 
virtutes in vobis, ex operibus legis an ex auditu 
fidei? 

Sicut Abraham credidit Deo, et reputatum est ei ad 
iustitiam. 

Cognoscitis ergo quia qui ex fide sunt, hi sunt 
filii Abrahae. 

Providens autem Scriptura, quia ex fide iustificat 
gentes Deus, praenuntiavit Abrahae: "Benedicentur 
in te omnes gentes". 

Igitur, qui ex fide sunt, benedi cuntur cum fideli 
Abraham. 

Quicumque enim ex operibus legis sunt, sub 
maledicto sunt; scriptum est enim: " Maledictus 
omnis, qui non permanserit in omnibus, quae 
scripta sunt in libro legis, ut faciat ea ". 

Quoniam autem in lege nemo iustificatur apud Deum 
manifestum est, quia iustus ex fide vivet; 

lex autem non est ex fide; sed, qui fecerit ea, 
vivet in illis. 

Christus nos redemit de maledicto legis factus pro 
nobis maledictum, quia scriptum est: " Maledictus 
omnis, qui pendet in ligno ", 

ut in gentes benedictio Abrahae fieret in Christo 
Iesu, ut promissionem Spiritus accipiamus per 
fidem. 

Fratres, secundum hominem dico, tamen hominis 
confirmatum testamentum nemo irritum facit aut 
superordinat. 

Abrahae autem dictae sunt promissiones et semini 
eius. Non dicit: " Et seminibus ", quasi in 
multis, sed quasi in uno: "Et semini tuo", qui est 
Christus. 

Hoc autem dico: Testamentum confirmatum a Deo, 
quae post quadringentos et triginta annos facta 
est lex, non irritum facit ad evacuandam 
promissionem. 

Nam si ex lege hereditas, iam non ex promissione; 
Abrahae autem per promissionem donavit Deus. 

Quid igitur lex? Propter transgressiones apposita 
est, donec veniret semen, cui promissum est, 
ordinata per angelos in manu mediatoris. 

Mediator autem unius non est, Deus autem unus est. 

Lex ergo adversus promissa Dei? Absit. Si enim 
data esset lex, quae posset vivificare, vere ex 
lege esset iustitia. 

Sed conclusit Scriptura omnia sub peccato, ut 
promissio ex fide Iesu Christi daretur 
credentibus. 

Prius autem quam veniret fides, sub lege 
custodiebamur conclusi in eam fidem, quae 
revelanda erat. 

Itaque lex paedagogus noster fuit in Christum, ut 
ex fide iustificemur; 

at ubi venit fides, iam non sumus sub paedagogo. 

Omnes enim filii Dei estis per fidem in Christo 
Iesu. 

Quicumque enim in Christum baptizati estis, 
Christum induistis: 

non est Iudaeus neque Graecus, non est servus 
neque liber, non est masculus et femina; omnes 
enim vos unus estis in Christo Iesu. 

Si autem vos Christi, ergo Abrahae semen estis, 
secundum promissionem heredes. 

Dico autem: Quanto tempore heres parvulus est, 
nihil differt a servo, cum sit dominus omnium, 

sed sub tutoribus est et actoribus usque ad 
praefinitum tempus a patre. 

Ita et nos, cum essemus parvuli, sub elementis 
mundi eramus servientes; 

at ubi venit plenitudo temporis, misit Deus Filium 
suum, factum ex muliere, factum sub lege, 

ut eos, qui sub lege erant, redimeret, ut 
adoptionem filiorum reciperemus. 

Quoniam autem estis filii, misit Deus Spiritum 
Filii sui in corda nostra clamantem: " Abba, 
Pater! ". 

Itaque iam non es servus sed filius; quod si 
filius, et heres per Deum. 

Sed tunc quidem ignorantes Deum, his, qui natura 
non sunt dii, servistis; 

nunc autem, cum cognoveritis Deum, immo cogniti 
sitis a Deo, quomodo convertimini iterum ad 
infirma et egena elementa, quibus rursus ut antea 
servire vultis? 

Dies observatis et menses et tempora et annos! 

Timeo vos, ne forte sine causa laboraverim in 
vobis. 

Estote sicut ego, quia et ego sicut vos; fratres, 
obsecro vos. Nihil me laesistis; 

scitis autem quia per infirmitatem carnis pridem 
vobis evangelizavi, 

et tentationem vestram in carne mea non sprevistis 
neque respuistis, sed sicut angelum Dei excepistis 
me, sicut Christum Iesum. 

Ubi est ergo beatitudo vestra? Testimonium enim 
perhibeo vobis, quia, si fieri posset, oculos 
vestros eruissetis et dedissetis mihi. 

Ergo inimicus vobis factus sum, verum dicens 
vobis? 

Aemulantur vos non bene, sed excludere vos volunt, 
ut illos aemulemini. 

Bonum est autem aemulari in bono semper, et non 
tantum cum praesens sum apud vos, 

filioli mei, quos iterum parturio, donec formetur 
Christus in vobis! 

Vellem autem esse apud vos modo et mutare vocem 
meam, quoniam incertus sum in vobis. 

Dicite mihi, qui sub lege vultis esse: Legem non 
auditis? 

Scriptum est enim quoniam Abraham duos filios 
habuit, unum de ancilla et unum de libera. 

Sed qui de ancilla, secundum carnem natus est; qui 
autem de libera, per promissionem. 

Quae sunt per allegoriam dicta; ipsae enim sunt 
duo Testamenta, unum quidem a monte Sinai, in 
servitutem generans, quod est Agar. 

Illud vero Agar mons est Sinai in Arabia, 
respondet autem Ierusalem, quae nunc est; servit 
enim cum filiis suis. 

Illa autem, quae sursum est Ierusalem, libera est, 
quae est mater nostra; 

scriptum est enim: " Laetare, sterilis, quae non 
paris, erumpe et exclama, quae non parturis, quia 
multi filii desertae magis quam eius, quae habet 
virum ". 

Vos autem, fratres, secundum Isaac promissionis 
filii estis. 

Sed quomodo tunc, qui secundum carnem natus 
fuerat, persequebatur eum, qui secundum spiritum, 
ita et nunc. 

Sed quid dicit Scriptura? " Eice ancillam et 
filium eius; non enim heres erit filius ancillae 
cum filio liberae ". 

Itaque, fratres, non sumus ancillae filii sed 
liberae. 

Hac libertate nos Christus liberavit; state igitur 
et nolite iterum iugo servitutis detineri. 

Ecce ego Paulus dico vobis quoniam, si 
circumcidamini, Christus vobis nihil proderit. 

Testificor autem rursum omni homini circumcidenti 
se quoniam debitor est universae legis faciendae. 

Evacuati estis a Christo, qui in lege 
iustificamini, a gratia excidistis. 

Nos enim Spiritu ex fide spem iustitiae 
exspectamus. 

Nam in Christo Iesu neque circumcisio aliquid 
valet neque praeputium, sed fides, quae per 
caritatem operatur. 

Currebatis bene; quis vos impedivit veritati non 
oboedire? 

Haec persuasio non est ex eo, qui vocat vos. 

Modicum fermentum totam massam corrumpit. 

Ego confido in vobis in Domino, quod nihil aliud 
sapietis; qui autem conturbat vos, portabit 
iudicium, quicumque est ille. 

Ego autem, fratres, si circumcisionem adhuc 
praedico, quid adhuc persecutionem patior? Ergo 
evacuatum est scandalum crucis. 

Utinam et abscidantur, qui vos conturbant! 

Vos enim in libertatem vocati estis, fratres; 
tantum ne libertatem in occasionem detis carni, 
sed per caritatem servite invicem. 

Omnis enim lex in uno sermone impletur, in hoc: 
Diliges proximum tuum sicut teipsum. 

Quod si invicem mordetis et devoratis, videte, ne 
ab invicem consumamini! 

Dico autem: Spiritu ambulate et concupiscentiam 
carnis ne perfeceritis. 

Caro enim concupiscit adversus Spiritum, Spiritus 
autem adversus carnem; haec enim invicem 
adversantur, ut non, quaecumque vultis, illa 
faciatis. 

Quod si Spiritu ducimini, non estis sub lege. 

Manifesta autem sunt opera carnis, quae sunt 
fornicatio, immunditia, luxuria, 

idolorum servitus, veneficia, inimicitiae, 
contentiones, aemulationes, irae, rixae, 
dissensiones, sectae, 

invidiae, ebrietates, comissationes et his 
similia; quae praedico vobis, sicut praedixi, 
quoniam, qui talia agunt, regnum Dei non 
consequentur. 

Fructus autem Spiritus est caritas, gaudium, pax, 
longanimitas, benignitas, bonitas, fides, 

mansuetudo, continentia; adversus huiusmodi non 
est lex. 

Qui autem sunt Christi Iesu, carnem crucifixerunt 
cum vitiis et concupiscentiis. 

Si vivimus Spiritu, Spiritu et ambulemus. 

Non efficiamur inanis gloriae cupidi, invicem 
provocantes, invicem invidentes. 

Fratres, et si praeoccupatus fuerit homo in aliquo 
delicto, vos, qui spiritales estis, huiusmodi 
instruite in spiritu lenitatis, considerans 
teipsum, ne et tu tenteris. 

Alter alterius onera portate et sic adimplebitis 
legem Christi. 

Nam si quis existimat se aliquid esse, cum sit 
nihil, ipse se seducit; 

opus autem suum probet unusquisque et sic in 
semetipso tantum gloriationem habebit et non in 
altero. 

Unusquisque enim onus suum portabit. 

Communicet autem is, qui catechizatur verbum, ei 
qui se catechizat, in omnibus bonis. 

Nolite errare: Deus non irridetur. Quae enim 
seminaverit homo, haec et metet; 

quoniam, qui seminat in carne sua, de carne metet 
corruptionem; qui autem seminat in Spiritu, de 
Spiritu metet vitam aeternam. 

Bonum autem facientes infatigabiles, tempore enim 
suo metemus non deficientes. 

Ergo dum tempus habemus, operemur bonum ad omnes, 
maxime autem ad domesticos fidei. 

Videte qualibus litteris scripsi vobis mea manu. 

Quicumque volunt placere in carne, hi cogunt vos 
circumcidi, tantum ut crucis Christi persecutionem 
non patiantur; 

neque enim, qui circumciduntur, legem custodiunt, 
sed volunt vos circumcidi, ut in carne vestra 
glorientur. 

Mihi autem absit gloriari, nisi in cruce Domini 
nostri Iesu Christi, per quem mihi mundus 
crucifixus est, et ego mundo. 

Neque enim circumcisio aliquid est neque 
praeputium sed nova creatura. 

Et quicumque hanc regulam secuti fuerint, pax 
super illos et misericordia et super Israel Dei. 

De cetero nemo mihi molestus sit; ego enim 
stigmata Iesu in super corpore meo porto. 

Gratia Domini nostri Iesu Christi cum spiritu 
vestro, fratres. Amen. 

Paulus, apostolus Christi Iesu per voluntatem Dei, 
sanctis, qui sunt Ephesi, et fidelibus in Christo 
Iesu: 

gratia vobis et pax a Deo Patre nostro et Domino 
Iesu Christo. 

Benedictus Deus et Pater Domini nostri Iesu 
Christi, qui benedixit nos in omni benedictione 
spiritali in caelestibus in Christo, 

sicut elegit nos in ipso ante mundi 
constitutionem, ut essemus sancti et immaculati in 
conspectu eius in caritate; 

qui praedestinavit nos in adoptionem filiorum per 
Iesum Christum in ipsum, secundum beneplacitum 
voluntatis suae, 

in laudem gloriae gratiae suae, in qua 
gratificavit nos in Dilecto, 

in quo habemus redemptionem per sanguinem eius, 
remissionem peccatorum, secundum divitias gratiae 
eius, 

quam superabundare fecit in nobis in omni 
sapientia et prudentia, 

notum faciens nobis mysterium voluntatis suae, 
secundum beneplacitum eius, quod proposuit in eo, 

in dispensationem plenitudinis temporum: 
recapitulare omnia in Christo, quae in caelis et 
quae in terra, in ipso; 

in quo etiam sorte vocati sumus, praedestinati 
secundum propositum eius, qui omnia operatur 
secundum consilium voluntatis suae, 

ut simus in laudem gloriae eius, qui ante 
speravimus in Christo; 

in quo et vos cum audissetis verbum veritatis, 
evangelium salutis vestrae, in quo et credentes 
signati estis Spiritu promissionis Sancto, 

qui est arrabo hereditatis nostrae in redemptionem 
acquisitionis, in laudem gloriae ipsius. 

Propterea et ego audiens fidem vestram, quae est 
in Domino Iesu, et dilectionem in omnes sanctos, 

non cesso gratias agens pro vobis memoriam faciens 
in orationibus meis, 

ut Deus Domini nostri Iesu Christi, Pater gloriae, 
det vobis Spiritum sapientiae et revelationis in 
agnitione eius, 

illuminatos oculos cordis vestri, ut sciatis quae 
sit spes vocationis eius, quae divitiae gloriae 
hereditatis eius in sanctis, 

et quae sit supereminens magnitudo virtutis eius 
in nos, qui credimus, secundum operationem 
potentiae virtutis eius, 

quam operatus est in Christo, suscitans illum a 
mortuis et constituens ad dexteram suam in 
caelestibus 

supra omnem principatum et potestatem et virtutem 
et dominationem et omne nomen, quod nominatur non 
solum in hoc saeculo sed et in futuro; 

et omnia subiecit sub pedibus eius et ipsum dedit 
caput supra omnia ecclesiae, 

quae est corpus ipsius, plenitudo eius, qui omnia 
in omnibus adimpletur. 

Et vos, cum essetis mortui de lictis et peccatis 
vestris, 

in qui bus aliquando ambulastis secundum saeculum 
mundi huius, secundum principem potestatis aeris, 
spiritus, qui nunc operatur in filios 
diffidentiae; 

in quibus et nos omnes aliquando conversati sumus 
in concupiscentiis carnis nostrae, facientes 
voluntates carnis et cogitationum, et eramus 
natura filii irae, sicut et ceteri. 

Deus autem, qui dives est in misericordia, propter 
nimiam caritatem suam, qua dilexit nos, 

et cum essemus mortui peccatis, convivificavit nos 
Christo — gratia estis salvati — 

720 et conresuscitavit et consedere fecit in 
caelestibus in Christo Ies 730 ut ostenderet in 
saeculis supervenientibus abundantes divitias 
gratiae suae in bonitate super nos in Christo 
Ies740 Gratia enim estis salvati per fidem; et hoc 
non ex vobis, Dei donum es750 non ex operibus, ut 
ne quis glorietu760 Ipsius enim sumus factura, 
creati in Christo Iesu in opera bona, quae 
praeparavit Deus, ut in illis ambulem770 Propter 
quod memores estote, quod aliquando vos gentes in 
carne, qui dicimini praeputium ab ea, quae dicitur 
circumcisio in carne manufact780 quia eratis illo 
in tempore sine Christo, alienati a conversatione 
Israel et extranei testamentorum promissionis, 
spem non habentes et sine Deo in mund790 Nunc 
autem in Christo Iesu vos, qui aliquando eratis 
longe, facti estis prope in sanguine Christ800 
Ipse est enim pax nostra, qui fecit utraque unum 
et medium parietem maceriae solvit, inimicitiam, 
in carne su810 legem mandatorum in decretis 
evacuans, ut duos condat in semetipso in unum 
novum hominem, faciens pace820 et reconciliet 
ambos in uno corpore Deo per crucem, interficiens 
inimicitiam in semetips830 Et veniens 
evangelizavit pacem vobis, qui longe fuistis, et 
pacem his, qui prop840 quoniam per ipsum habemus 
accessum ambo in uno Spiritu ad Patr850 Ergo iam 
non estis extranei et advenae, sed estis concives 
sanctorum et domestici De860 superaedificati super 
fundamentum apostolorum et prophetarum, ipso summo 
angulari lapide Christo Ies870 in quo omnis 
aedificatio compacta crescit in templum sanctum in 
Domin880 in quo et vos coaedificamini in 
habitaculum Dei in Spiri890 Huius rei gratia, ego 
Paulus, vinctus Christi Iesu pro vobis gentibus 
?0 si tamen audistis dispensationem gratiae Dei, 
quae data est mihi pro vobi910 quoniam secundum 
revelationem notum mihi factum est mysterium, 
sicut supra scripsi in brev920 prout potestis 
legentes intellegere prudentiam meam in mysterio 
Christ930 quod aliis generationibus non innotuit 
filiis hominum, sicuti nunc revelatum est sanctis 
apostolis eius et prophetis in Spirit940 esse 
gentes coheredes et concorporales et comparticipes 
promissionis in Christo Iesu per evangeliu950 
cuius factus sum minister secundum donum gratiae 
Dei, quae data est mihi secundum operationem 
virtutis eiu960 Mihi omnium sanctorum minimo data 
est gratia haec: gentibus evangelizare 
investigabiles divitias Chris970 et illuminare 
omnes, quae sit dispensatio mysterii absconditi a 
saeculis in Deo, qui omnia creavi980 ut innotescat 
nunc principatibus et potestatibus in caelestibus 
per ecclesiam multiformis sapientia De990 secundum 
propositum saeculorum, quod fecit in Christo Iesu 
Domino nostr000 in quo habemus fiduciam et 
accessum in confidentia per fidem eiu010 Propter 
quod peto, ne deficiatis in tribulationibus meis 
pro vobis, quae est gloria vest020 Huius rei 
gratia flecto genua mea ad Patre030 ex quo omnis 
paternitas in caelis et in terra nominatu040 ut 
det vobis secundum divitias gloriae suae virtute 
corroborari per Spiritum eius in interiorem 
homine050 habitare Christum per fidem in cordibus 
vestris, in caritate radicati et fundat060 ut 
valeatis comprehendere cum omnibus sanctis quae 
sit latitudo et longitudo et sublimitas et 
profundu070 scire etiam supereminentem scientiae 
caritatem Christi, ut impleamini in omnem 
plenitudinem D080 Ei autem, qui potens est supra 
omnia facere superabundanter quam petimus aut 
intellegimus, secundum virtutem, quae operatur in 
nobi090 ipsi gloria in ecclesia et in Christo Iesu 
in omnes generationes saeculi saeculorum. Am100 
Obsecro itaque vos ego, vinctus in Domino, ut 
digne ambuletis vocatione, qua vocati esti110 cum 
omni humilitate et mansuetudine, cum 
longanimitate, supportantes invicem in caritat120 
solliciti servare unitatem spiritus in vinculo 
paci130 unum corpus et unus Spiritus, sicut et 
vocati estis in una spe vocationis vestra140 unus 
Dominus, una fides, unum baptism150 unus Deus et 
Pater omnium, qui super omnes et per omnia et in 
omnib160 Unicuique autem nostrum data est gratia 
secundum mensuram donationis Christ170 Propter 
quod dicit: " Ascendens in altum captivam duxit 
captivitatem, dedit dona hominibus ?0 Illud 
autem " ascendit " quid est, nisi quia et 
descendit in inferiores partes terra190 Qui 
descendit, ipse est et qui ascendit super omnes 
caelos, ut impleret omni200 Et ipse dedit quosdam 
quidem apostolos, quosdam autem prophetas, alios 
vero evangelistas, alios autem pastores et 
doctor210 ad instructionem sanctorum in opus 
ministerii, in aedificationem corporis Christ220 
donec occurramus omnes in unitatem fidei et 
agnitionis Filii Dei, in virum perfectum, in 
mensuram aetatis plenitudinis Christ230 ut iam non 
simus parvuli fluctuantes et circumacti omni vento 
doctrinae in fallacia hominum, in astutia ad 
circumventionem errori240 veritatem autem 
facientes in caritate crescamus in illum per 
omnia, qui est caput Christu250 ex quo totum 
corpus compactum et conexum per omnem iuncturam 
subministrationis secundum operationem in mensura 
uniuscuiusque partis augmentum corporis facit in 
aedificationem sui in carita260 Hoc igitur dico et 
testificor in Domino, ut iam non ambuletis, sicut 
et gentes ambulant in vanitate sensus s270 
tenebris obscuratum habentes intellectum, alienati 
a vita Dei propter ignorantiam, quae est in illis 
propter caecitatem cordis ipsoru280 qui indolentes 
semetipsos tradiderunt impudicitiae in operationem 
immunditiae omnis in avarit290 Vos autem non ita 
didicistis Christu300 si tamen illum audistis et 
in ipso edocti estis, sicut est veritas in Ies310 
deponere vos secundum pristinam conversationem 
veterem hominem, qui corrumpitur secundum 
desideria errori320 renovari autem spiritu mentis 
vestr330 et induere novum hominem, qui secundum 
Deum creatus est in iustitia et sanctitate 
veritati340 Propter quod deponentes mendacium 
loquimini veritatem unusquisque cum proximo suo, 
quoniam sumus invicem membr350 Irascimini et 
nolite peccare; sol non occidat super iracundiam 
vestra360 et nolite locum dare Diabol370 Qui 
furabatur, iam non furetur, magis autem laboret 
operando manibus bonum, ut habeat unde tribuat 
necessitatem patient380 Omnis sermo malus ex ore 
vestro non procedat, sed si quis bonus ad 
aedificationem opportunitatis, ut det gratiam 
audientibu390 Et nolite contristare Spiritum 
Sanctum Dei, in quo signati estis in diem 
redemption400 Omnis amaritudo et ira et indignatio 
et clamor et blasphemia tollatur a vobis cum omni 
maliti410 Estote autem invicem benigni, 
misericordes, donantes invicem, sicut et Deus in 
Christo donavit vob420 Estote ergo imitatores Dei, 
sicut filii carissim430 et ambulate in dilectione, 
sicut et Christus dilexit nos et tradidit seipsum 
pro nobis oblationem et hostiam Deo in odorem 
suavitat440 Fornicatio autem et omnis immunditia 
aut avaritia nec nominetur in vobis, sicut decet 
sancto450 et turpitudo et stultiloquium aut 
scurrilitas, quae non decent, sed magis gratiarum 
acti460 Hoc enim scitote intellegentes quod omnis 
fornicator aut immundus aut avarus, id est 
idolorum cultor, non habet hereditatem in regno 
Christi et D470 Nemo vos decipiat inanibus verbis; 
propter haec enim venit ira Dei in filios 
diffidentia480 Nolite ergo effici comparticipes 
eoru490 eratis enim aliquando tenebrae, nunc autem 
lux in Domino. Ut filii lucis ambula500 — 
fructus enim lucis est in omni bonitate et 
iustitia et veritate ?0 probantes quid sit 
beneplacitum Domin520 et nolite communicare 
operibus infructuosis tenebrarum, magis autem et 
redarguit530 quae enim in occulto fiunt ab ipsis, 
turpe est et dicer540 omnia autem, quae arguuntur, 
a lumine manifestantu550 omne enim, quod 
manifestatur, lumen est. Propter quod dicit: " 
Surge, qui dormis, et exsurge a mortuis, et 
illuminabit te Christus ?0 Videte itaque caute 
quomodo ambuletis, non quasi insipientes sed ut 
sapiente570 redimentes tempus, quoniam dies mali 
sun580 Propterea nolite fieri imprudentes, sed 
intellegite, quae sit voluntas Domin590 Et nolite 
inebriari vino, in quo est luxuria, sed implemini 
Spiri600 loquentes vobismetipsis in psalmis et 
hymnis et canticis spiritalibus, cantantes et 
psallentes in cordibus vestris Domin610 Gratias 
agentes semper pro omnibus in nomine Domini nostri 
Iesu Christi Deo et Patr620 subiecti invicem in 
timore Chris630 Mulieres viris suis sicut Domin640 
quoniam vir caput est mulieris, sicut et Christus 
caput est ecclesiae, ipse salvator corpori650 Sed 
ut ecclesia subiecta est Christo, ita et mulieres 
viris in omnib660 Viri, diligite uxores, sicut et 
Christus dilexit ecclesiam et seipsum tradidit pro 
e670 ut illam sanctificaret mundans lavacro aquae 
in verb680 ut exhiberet ipse sibi gloriosam 
ecclesiam non habentem maculam aut rugam aut 
aliquid eiusmodi, sed ut sit sancta et 
immaculat690 Ita et viri debent diligere uxores 
suas ut corpora sua. Qui suam uxorem diligit, 
seipsum diligi700 nemo enim umquam carnem suam 
odio habuit, sed nutrit et fovet eam sicut et 
Christus ecclesia710 quia membra sumus corporis 
eiu720 Propter hoc relinquet homo patrem et matrem 
et adhaerebit uxori suae, et erunt duo in carne 
un730 Mysterium hoc magnum est; ego autem dico de 
Christo et ecclesi740 Verumtamen et vos singuli 
unusquisque suam uxorem sicut seipsum diligat; 
uxor autem timeat vir750 Filii, oboedite 
parentibus vestris in Domino; hoc enim est iu 
stu760 Honora patrem tuum et matrem, quod est 
mandatum primum cum promission770 ut bene sit 
tibi, et sis longaevus super terra780 Et, patres, 
nolite ad iracundiam provocare filios vestros, sed 
educate illos in disciplina et correptione Domi790 
Servi, oboedite dominis carnalibus cum timore et 
tremore, in simplicitate cordis vestri, sicut 
Christ800 non ad oculum servientes, quasi 
hominibus placentes, sed ut servi Christi 
facientes voluntatem Dei ex anim810 cum bona 
voluntate servientes, sicut Domino et non 
hominibu820 scientes quoniam unusquisque, si quid 
fecerit bonum, hoc percipiet a Domino, sive servus 
sive lib830 Et, domini, eadem facite illis, 
remittentes minas, scientes quia et illorum et 
vester Dominus est in caelis, et personarum 
acceptio non est apud e840 De cetero confortamini 
in Domino et in potentia virtutis eiu850 Induite 
armaturam Dei, ut possitis stare adversus insidias 
Diabol860 Quia non est nobis colluctatio adversus 
sanguinem et carnem sed adversus principatus, 
adversus potestates, adversus mundi rectores 
tenebrarum harum, adversus spiritalia nequitiae in 
caelestib870 Propterea accipite armaturam Dei, ut 
possitis resistere in die malo et, omnibus 
perfectis, star880 State ergo succincti lumbos 
vestros in veritate et induti loricam iustiti890 
et calceati pedes in praeparatione evangelii 
paci900 inomnibus sumentes scutum fidei, in quo 
possitis omnia tela Maligni ignea exstinguer910 et 
galeam salutis assumite et gladium Spiritus, quod 
est verbum De920 per omnem orationem et 
obsecrationem orantes omni tempore in Spiritu, et 
in ipso vigilantes in omni instantia et 
obsecratione pro omnibus sanct930 et pro me, ut 
detur mihi sermo in aperitione oris mei cum 
fiducia notum facere mysterium evangeli940 pro quo 
legatione fungor in catena, ut in ipso audeam, 
prout oportet me, loq950 Ut autem et vos sciatis, 
quae circa me sunt, quid agam, omnia nota vobis 
faciet Tychicus, carissimus frater et fidelis 
minister in Domin960 quem misi ad vos in hoc 
ipsum, ut cognoscatis, quae circa nos sunt, et 
consoletur corda vest970 Pax fratribus et caritas 
cum fide a Deo Patre et Domino Iesu Christ980 
Gratia cum omnibus, qui diligunt Dominum nostrum 
Iesum Christum in incorruptio990 Paulus et 
Timotheus servi Christi Iesu omnibus sanctis in 
Christo Iesu, qui sunt Philippis, cum episcopis et 
diaconi000 gratia vobis et pax a Deo Patre nostro 
et Domino Iesu Christ010 Gratias ago Deo meo in 
omni memoria vestr020 semper in omni oratione mea 
pro omnibus vobis cum gaudio deprecationem 
facie030 super communione vestra in evangelio a 
prima die usque nun040 confidens hoc ipsum, quia, 
qui coepit in vobis opus bonum, perficiet usque in 
diem Christi Ies050 sicut est mihi iustum hoc 
sentire pro omnibus vobis, eo quod habeam in corde 
vos et in vinculis meis et in defensione et 
confirmatione evangelii socios gratiae meae omnes 
vos ess060 Testis enim mihi Deus, quomodo cupiam 
omnes vos in visceribus Christi Ies070 Et hoc oro, 
ut caritas vestra magis ac magis abundet in 
scientia et omni sens080 ut probetis potiora, ut 
sitis sinceri et sine offensa in diem Christ090 
repleti fructu iustitiae, qui est per Iesum 
Christum, in gloriam et laudem D100 Scire autem 
vos volo, fratres, quia, quae circa me sunt, magis 
ad profectum venerunt evangeli110 ita ut vincula 
mea manifesta fierent in Christo in omni praetorio 
et in ceteris omnibu120 et plures e fratribus in 
Domino confidentes vinculis meis, abundantius 
audere sine timore verbum loqu130 Quidam quidem et 
propter invidiam et contentionem, quidam autem et 
propter bonam voluntatem Christum praedican140 hi 
quidem ex caritate scientes quoniam in defensionem 
evangelii positus su150 illi autem ex contentione 
Christum annuntiant, non sincere, existimantes 
pressuram se suscitare vinculis mei160 Quid enim? 
Dum omni modo, sive sub obtentu sive in veritate, 
Christus annuntietur, et in hoc gaudeo; sed et 
gaudeb170 scio enim quia hoc mihi proveniet in 
salutem per vestram orationem et subministrationem 
Spiritus Iesu Christ180 secundum exspectationem et 
spem meam quia in nullo confundar, sed in omni 
fiducia, sicut semper et nunc, magnificabitur 
Christus in corpore meo, sive per vitam sive per 
mort190 Mihi enim vivere Christus est et mori 
lucru200 Quod si vivere in carne, hic mihi fructus 
operis est, et quid eligam ignor210 Coartor autem 
ex his duobus: desiderium habens dissolvi et cum 
Christo esse, multo magis meliu220 permanere autem 
in carne, magis necessarium est propter vo230 Et 
hoc confidens, scio quia manebo et permanebo 
omnibus vobis ad profectum vestrum et gaudium 
fide240 ut gloriatio vestra abundet in Christo 
Iesu in me, per meum adventum iterum ad v250 
Tantum digne evangelio Christi conversamini, ut 
sive cum venero et videro vos, sive absens audiam 
de vobis quia statis in uno Spiritu unanimes, 
concertantes fide evangeli260 et in nullo 
perterriti ab adversariis, quod est illis indicium 
perditionis, vobis autem salutis, et hoc a De270 
quia vobis hoc donatum est pro Christo, non solum 
ut in eum credatis, sed ut etiam pro illo 
patiami280 idem certamen habentes, quale vidistis 
in me et nunc auditis in 290 Si qua ergo 
consolatio in Christo, si quod solacium cari 
tatis, si qua communio spiritus, si quae viscera 
et miseratione300 implete gaudium meum, ut idem 
sapiatis, eandem caritatem habentes, unanimes, id 
ipsum sapiente310 nihil per contentionem neque per 
inanem gloriam, sed in humilitate superiores sibi 
invicem arbitrante320 non, quae sua sunt, singuli 
considerantes, sed et ea, quae alior330 Hoc 
sentite in vobis, quod et in Christo Ie340 qui cum 
in forma Dei esset, non rapinam arbitratus est 
esse se aequalem D350 sed semetipsum exinanivit 
formam servi accipiens, in similitudinem hominum 
factus; et habitu inventus ut ho360 humiliavit 
semetipsum factus oboediens usque ad mortem, 
mortem autem cruc370 Propter quod et Deus illum 
exaltavit et donavit illi nomen, quod est super 
omne nom380 ut in nomine Iesu omne genu flectatur 
caelestium et terrestrium et infernor390 et omnis 
lingua confiteatur " Dominus Iesus Christus! ", in 
gloriam Dei Patr400 Itaque, carissimi mei, sicut 
semper oboedistis, non ut in praesentia mei tantum 
sed multo magis nunc in absentia mea, cum metu et 
tremore vestram salutem operamin410 Deus est enim, 
qui operatur in vobis et velle et perficere pro 
suo beneplacit420 Omnia facite sine 
murmurationibus et haesitationibu430 ut 
efficiamini sine querela et simplices, filii Dei 
sine reprehensione in medio generationis pravae et 
perversae, inter quos lucetis sicut luminaria in 
mund440 verbum vitae firmiter tenentes ad gloriam 
meam in die Christi, quia non in vacuum cucurri 
neque in vacuum laborav450 Sed et si delibor supra 
sacrificium et obsequium fidei vestrae, gaudeo et 
congaudeo omnibus vobi460 idipsum autem et vos 
gaudete et congaudete mih470 Spero autem in Domino 
Iesu Timotheum cito me mittere ad vos, ut et ego 
bono animo sim, cognitis, quae circa vos sun480 
Neminem enim habeo tam unanimem, qui sincere pro 
vobis sollicitus si490 omnes enim sua quaerunt, 
non quae sunt Iesu Christ500 Probationem autem 
eius cognoscitis, quoniam sicut patri filius mecum 
servivit in evangeliu510 Hunc igitur spero me 
mittere, mox ut videro, quae circa me sun520 
confido autem in Domino, quoniam et ipse cito 
veni530 Necessarium autem existimavi Epaphroditum 
fratrem et cooperatorem et commilitonem meum, 
vestrum autem apostolum et ministrum necessitatis 
meae, mittere ad vo540 quoniam omnes vos 
desiderabat et maestus erat, propterea quod 
audieratis illum infirmatu550 Nam et infirmatus 
est usque ad mortem, sed Deus misertus est eius; 
non solum autem eius, verum et mei, ne tristitiam 
super tristitiam habere560 Festinantius ergo misi 
illum, ut, viso eo, iterum gaudeatis, et ego sine 
tristitia si570 Excipite itaque illum in Domino 
cum omni gaudio et eiusmodi cum honore habetot580 
quoniam propter opus Christi usque ad mortem 
accessit in interitum tradens animam suam, ut 
suppleret id, quod vobis deerat ministerii erga 
590 De cetero, fratres mei, gaudete in Domino. 
Eadem vobis scribe re mihi quidem non pigrum, 
vobis autem securu600 Videte canes, videte malos 
operarios, videte concisione610 Nos enim sumus 
circumcisio, qui Spiritu Dei servimus et gloriamur 
in Christo Iesu et non in carne fiduciam 
habente620 quamquam ego habeam confidentiam et in 
carne. Si quis alius videtur confidere in carne, 
ego magi630 circumcisus octava die, ex genere 
Israel, de tribu Beniamin, Hebraeus ex Hebraeis, 
secundum legem pharisaeu640 secundum aemulationem 
persequens ecclesiam, secundum iustitiam, quae in 
lege est, conversatus sine quere650 Sed, quae mihi 
erant lucra, haec arbitratus sum propter Christum 
detrimentu660 Verumtamen existimo omnia 
detrimentum esse propter eminentiam scientiae 
Christi Iesu Domini mei, propter quem omnia 
detrimentum feci et arbitror ut stercora, ut 
Christum lucrifaci670 et inveniar in illo non 
habens meam iustitiam, quae ex lege est, sed 
illam, quae per fidem est Christi, quae ex Deo est 
iustitia in fid680 ad cognoscendum illum et 
virtutem resurrectionis eius et communionem 
passionum illius, conformans me morti eiu690 si 
quo modo occurram ad resurrectionem, quae est ex 
mortui700 Non quod iam acceperim aut iam perfectus 
sim; persequor autem si umquam comprehendam, sicut 
et comprehensus sum a Christo Ies710 Fratres, ego 
me non arbitror comprehendisse; unum autem: quae 
quidem retro sunt, obliviscens, ad ea vero, quae 
ante sunt, extendens 720 ad destinatum persequor, 
ad bravium supernae vocationis Dei in Christo 
Ie730 Quicumque ergo perfecti, hoc sentiamus; et 
si quid aliter sapitis, et hoc vobis Deus 
revelabi740 verumtamen, ad quod pervenimus, in 
eodem ambulem750 Coimitatores mei estote, fratres, 
et observate eos, qui ita ambulant, sicut habetis 
formam no760 Multi enim ambulant, quos saepe 
dicebam vobis, nunc autem et flens dico, inimicos 
crucis Christ770 quorum finis interitus, quorum 
deus venter et gloria in confusione ipsorum, qui 
terrena sapiun780 Noster enim municipatus in 
caelis est, unde etiam salvatorem exspectamus 
Dominum Iesum Christu790 qui transfigurabit corpus 
humilitatis nostrae, ut illud conforme faciat 
corpori gloriae suae secundum operationem, qua 
possit etiam subicere sibi omn800 Itaque, fratres 
mei carissimi et desideratissimi, gaudium et co 
rona mea, sic state in Domino, carissi810 Evodiam 
rogo et Syntychen deprecor idipsum sapere in 
Domin820 Etiam rogo et te, germane compar, adiuva 
illas, quae mecum concertaverunt in evangelio cum 
Clemente et ceteris adiutoribus meis, quorum 
nomina sunt in libro vit830 Gaudete in Domino 
semper. Iterum dico: Gaudet840 Modestia vestra 
nota sit omnibus hominibus. Dominus prop850 Nihil 
solliciti sitis, sed in omnibus oratione et 
obsecratione cum gratiarum actione petitiones 
vestrae innotescant apud Deu860 Et pax Dei, quae 
exsuperat omnem sensum, custodiet corda vestra et 
intellegentias vestras in Christo Ies870 De 
cetero, fratres, quaecumque sunt vera, quaecumque 
pudica, quaecumque iusta, quaecumque casta, 
quaecumque amabilia, quaecumque bonae famae, si 
qua virtus et si qua laus, haec cogitat880 quae et 
didicistis et accepistis et audistis et vidistis 
in me, haec agite; et Deus pacis erit vobisc890 
Gavisus sum autem in Domino vehementer, quoniam 
tandem aliquando refloruistis pro me sentire, 
sicut et sentiebatis, opportunitate autem 
carebati900 Non quasi propter penuriam dico, ego 
enim didici, in quibus sum, sufficiens ess910 Scio 
et humiliari, scio et abundare; ubique et in 
omnibus institutus sum et satiari et esurire et 
abundare et penuriam pat920 Omnia possum in eo, 
qui me confort930 Verumtamen bene fecistis 
communicantes tribulationi mea940 Scitis autem et 
vos, Philippenses, quod in principio evangelii, 
quando profectus sum a Macedonia, nulla mihi 
ecclesia communicavit in ratione dati et accepti, 
nisi vos sol950 quia et Thessalonicam et semel et 
bis in usum mihi misisti960 Non quia quaero datum, 
sed requiro fructum, qui abundet in rationem 
vestra970 Accepi autem omnia et abundo; repletus 
sum acceptis ab Epaphrodito, quae misistis odorem 
suavitatis, hostiam acceptam, placentem De980 Deus 
autem meus implebit omne desiderium vestrum 
secundum divitias suas in gloria in Christo Ies990 
Deo autem et Patri nostro gloria in saecula 
saeculorum. Am000 Salutate omnem sanctum in 
Christo Iesu. Salutant vos, qui mecum sunt, 
fratre010 Salutant vos omnes sancti, maxime autem, 
qui de Caesaris domo su020 Gratia Domini Iesu 
Christi cum spiritu vestro. Am030 Paulus, 
apostolus Christi Iesu per voluntatem Dei, et Timo 
theus frat040 his, qui sunt Colossis, sanctis et 
fidelibus fratribus in Christo: gratia vobis et 
pax a Deo Patre nost050 Gratias agimus Deo Patri 
Domini nostri Iesu Christi semper pro vobis 
orante060 audientes fidem vestram in Christo Iesu 
et dilectionem, quam habetis in sanctos omne070 
propter spem, quae reposita est vobis in caelis, 
quam ante audistis in verbo veritatis evangeli080 
quod pervenit ad vos, sicut et in universo mundo 
est fructificans et crescens, sicut et in vobis, 
ex ea die, qua audistis et cognovistis gratiam Dei 
in veritat090 sicut didicistis ab Epaphra 
carissimo conservo nostro, qui est fidelis pro 
nobis minister Christ100 qui etiam manifestavit 
nobis dilectionem vestram in Spiri110 Ideo et nos, 
ex qua die audivimus, non cessamus pro vobis 
orantes et postulantes, ut impleamini agnitione 
voluntatis eius in omni sapientia et intellectu 
spirital120 ut ambuletis digne Domino per omnia 
placentes, in omni opere bono fructificantes et 
crescentes in scientia De130 in omni virtute 
confortati secundum potentiam claritatis eius in 
omnem patientiam et longanimitatem, cum gau140 
gratias agentes Patri, qui idoneos vos fecit in 
partem sortis sanctorum in lumi150 qui eripuit nos 
de potestate tenebrarum et transtulit in regnum 
Filii dilectionis su160 in quo habemus 
redemptionem, remissionem peccator170 qui est 
imago Dei invisibilis, primogenitus omnis 
creatur180 quia in ipso condita sunt universa in 
caelis et in terra, visibilia et invisibilia, sive 
throni sive dominationes sive principatus sive 
potestates. Omnia per ipsum et in ipsum creata 
su190 et ipse est ante omnia, et omnia in ipso 
consta200 Et ipse est caput corporis ecclesiae; 
qui est principium, primogenitus ex mortuis, ut 
sit in omnibus ipse primatum tene210 quia in ipso 
complacuit omnem plenitudinem habit220 et per eum 
reconciliare omnia in ipsum, pacificans per 
sanguinem crucis eius, sive quae in terris sive 
quae in caelis su230 Et vos, cum essetis aliquando 
alienati et inimici sensu in operibus mali240 nunc 
autem reconciliavit in corpore carnis eius per 
mortem exhibere vos sanctos et immaculatos et 
irreprehensibiles coram ips250 si tamen permanetis 
in fide fundati et stabiles et immobiles a spe 
evangelii, quod audistis, quod praedicatum est in 
universa creatura, quae sub caelo est, cuius 
factus sum ego Paulus minist260 Nunc gaudeo in 
passionibus pro vobis et adimpleo, ea quae desunt 
passionum Christi in carne mea pro corpore eius, 
quod est ecclesi270 cuius factus sum ego minister 
secundum dispensationem Dei, quae data est mihi in 
vos, ut impleam verbum De280 mysterium, quod 
absconditum fuit a saeculis et generationibus, 
nunc autem manifestatum est sanctis eiu290 quibus 
voluit Deus notas facere divitias gloriae mysterii 
huius in gentibus, quod est Christus in vobis, 
spes gloria300 quem nos annuntiamus, commonentes 
omnem hominem et docentes omnem hominem in omni 
sapientia, ut exhibeamus omnem hominem perfectum 
in Christ310 ad quod et laboro certando secundum 
operationem eius, quae operatur in me in virtu320 
Volo enim vos scire qualem sollicitudinem habeam 
pro vo bis et pro his, qui sunt Laodiciae, et 
quicumque non viderunt faciem meam in carn330 ut 
consolentur corda ipsorum instructi in caritate et 
in omnes divitias plenitudinis intellectus, in 
agnitionem mysterii Dei, Christ340 in quo sunt 
omnes thesauri sapientiae et scientiae 
abscondit350 Hoc dico, ut nemo vos decipiat in 
subtilitate sermonu360 Nam etsi corpore absens 
sum, sed spiritu vobiscum sum, gaudens et videns 
ordinem vestrum et firmamentum eius, quae in 
Christum est, fidei vestr370 Sicut ergo accepistis 
Christum Iesum Dominum, in ipso ambulat380 
radicati et superaedificati in ipso et confirmati 
fide, sicut didicistis, abundantes in gratiarum 
action390 Videte, ne quis vos depraedetur per 
philosophiam et inanem fallaciam secundum 
traditionem hominum, secundum elementa mundi et 
non secundum Christu400 quia in ipso inhabitat 
omnis plenitudo divinitatis corporalite410 et 
estis in illo repleti, qui est caput omnis 
principatus et potestati420 in quo et circumcisi 
estis circumcisione non manufacta in exspoliatione 
corporis carnis, in circumcisione Christ430 
consepulti ei in baptismo, in quo et 
conresuscitati estis per fidem operationis Dei, 
qui suscitavit illum a mortui440 et vos, cum 
mortui essetis in delictis et praeputio carnis 
vestrae, convivificavit cum illo, donans nobis 
omnia delict450 delens, quod adversum nos erat, 
chirographum decretis, quod erat contrarium nobis, 
et ipsum tulit de medio affigens illud cruc460 
exspolians principatus et potestates traduxit 
confidenter, triumphans illos in semetip470 Nemo 
ergo vos iudicet in cibo aut in potu aut ex parte 
diei festi aut neomeniae aut sabbatoru480 quae 
sunt umbra futurorum, corpus autem Christ490 Nemo 
vos bravio defraudet complacens sibi in humilitate 
et religione angelorum propter ea, quae vidit, 
ingrediens, frustra inflatus sensu carnis su500 et 
non tenens caput, ex quo totum corpus per nexus et 
coniunctiones subministratum et compaginatum 
crescit in augmentum D510 Si mortui estis cum 
Christo ab elementis mundi, quid tamquam viventes 
in mundo decretis subicimin520 " Ne tetigeris 
neque gustaveris neque contrectaveris `30 quae 
sunt omnia in corruptionem ipso usu secundum 
praecepta et doctrinas hominu540 Quae sunt 
rationem quidem habentia sapientiae in 
superstitione et humilitate, et non parcendo 
corpori, non in honore aliquo ad saturitatem 
carn550 Igitur, si conresurrexistis Chri sto, quae 
sursum sunt quaerite, ubi Christus est in dextera 
Dei seden560 quae sursum sunt sapite, non quae 
supra terra570 Mortui enim estis, et vita vestra 
abscondita est cum Christo in De580 Cum Christus 
apparuerit, vita vestra, tunc et vos apparebitis 
cum ipso in glor590 Mortificate ergo membra, quae 
sunt super terram: fornicationem, immunditiam, 
libidinem, concupiscentiam malam et avaritiam, 
quae est simulacrorum servitu600 propter quae 
venit ira Dei super filios incredulitati610 in 
quibus et vos ambulastis aliquando, cum viveretis 
in illi620 Nunc autem deponite et vos omnia: iram, 
indignationem, malitiam, blasphemiam, turpem 
sermonem de ore vestr630 nolite mentiri invicem, 
qui exuistis vos veterem hominem cum actibus ei640 
et induistis novum, eum, qui renovatur in 
agnitionem secundum imaginem eius, qui creavit 
eu650 ubi non est Graecus et Iudaeus, circumcisio 
et praeputium, barbarus, Scytha, servus, liber, 
sed omnia et in omnibus Christ660 Induite vos 
ergo, sicut electi Dei, sancti et dilecti, viscera 
misericordiae, benignitatem, humilitatem, 
mansuetudinem, longanimitate670 supportantes 
invicem et donantes vobis ipsis, si quis adversus 
aliquem habet querelam; sicut et Dominus donavit 
vobis, ita et vo680 super omnia autem haec: 
caritatem, quod est vinculum perfectioni690 Et pax 
Christi dominetur in cordibus vestris, ad quam et 
vocati estis in uno corpore. Et grati esto700 
Verbum Christi habitet in vobis abundanter, in 
omni sapientia docentes et commonentes vosmetipsos 
psalmis, hymnis, canticis spiritalibus, in gratia 
cantantes in cordibus vestris De710 et omne, 
quodcumque facitis in verbo aut in opere, omnia in 
nomine Domini Iesu gratias agentes Deo Patri per 
ips720 Mulieres, subditae estote viris, sicut 
oportet in Domin730 Viri, diligite uxores et 
nolite amari esse ad illa740 Filii, oboedite 
parentibus per omnia; hoc enim placitum est in 
Domin750 Patres, nolite ad indignationem provocare 
filios vestros, ut non pusillo animo fian760 
Servi, oboedite per omnia dominis carnalibus, non 
ad oculum servientes, quasi hominibus placentes, 
sed in simplicitate cordis, timentes Dominu770 
Quodcumque facitis, ex animo operamini sicut 
Domino et non hominibu780 scientes quod a Domino 
accipietis retributionem hereditatis. Domino 
Christo servit790 qui enim iniuriam facit, 
recipiet id quod inique gessit, et non est 
personarum accept800 Domini, quod iustum est et 
aequum, servis praestate, scien tes quoniam et vos 
Dominum habetis in cae810 Orationi instate, 
vigilantes in ea in gratiarum action820 orantes 
simul et pro nobis, ut Deus aperiat nobis ostium 
sermonis ad loquendum mysterium Christi, propter 
quod etiam vinctus su830 ut manifestem illud, ita 
ut oportet me loqu840 In sapientia ambulate ad 
eos, qui foris sunt, tempus redimente850 Sermo 
vester semper sit in gratia, sale conditus, ut 
sciatis quomodo oporteat vos unicuique 
respondeQuae circa me sunt, omnia vobis nota 
faciet Tychicus, carissimus frater et fidelis 
minister et conservus in Domino, quem misi ad vos 
ad hoc ipsum, ut cognoscatis, quae circa nos sunt, 
et consoletur corda vestra, 

cum Onesimo fideli et carissimo fratre, qui est ex 
vobis; omnia, quae hic aguntur, nota facient 
vobis. 

Salutat vos Aristarchus concaptivus meus et Marcus 
consobrinus Barnabae, de quo accepistis mandata 
— si venerit ad vos, excipite illum — 

et Iesus, qui dicitur Iustus, qui sunt ex 
circumcisione; hi soli adiutores in regno Dei, qui 
mihi fuerunt solacio. 

Salutat vos Epaphras, qui ex vobis est, servus 
Christi Iesu, semper certans pro vobis in 
orationibus, ut stetis perfecti et impleti in omni 
voluntate Dei. 

Testimonium enim illi perhibeo, quod habet multum 
laborem pro vobis et pro his, qui sunt Laodiciae 
et qui Hierapoli. 

Salutat vos Lucas, medicus carissimus, et Demas. 

Salutate fratres, qui sunt Laodiciae, et Nympham 
et, quae in domo eius est, ecclesiam. 

Et cum lecta fuerit apud vos epistula, facite ut 
et in Laodicensium ecclesia legatur, et eam, quae 
ex Laodicia est, vos quoque legatis. 

Et dicite Archippo: " Vide ministerium, quod 
accepisti in Domino, ut illud impleas ". 

Salutatio mea manu Pauli. Memores estote 
vinculorum meorum. Gratia vobiscum. 

Paulus et Silvanus et Timo theus ecclesiae 
Thessalonicen sium in Deo Patre et Domino Iesu 
Christo: gratia vobis et pax. 

Gratias agimus Deo semper pro omnibus vobis, 
memoriam facientes in orationibus nostris, sine 
intermissione; 

memores operis fidei vestrae et laboris caritatis 
et sustinentiae spei Domini nostri Iesu Christi 
ante Deum et Patrem nostrum; 

scientes, fratres, dilecti a Deo, electionem 
vestram, 

quia evangelium nostrum non fuit ad vos in sermone 
tantum sed et in virtute et in Spiritu Sancto et 
in plenitudine multa, sicut scitis quales fuerimus 
vobis propter vos. 

Et vos imitatores nostri facti estis et Domini, 
excipientes verbum in tribulatione multa cum 
gaudio Spiritus Sancti, 

ita ut facti sitis forma omnibus credentibus in 
Macedonia et in Achaia. 

A vobis enim diffamatus est sermo Domini non solum 
in Macedonia et in Achaia, sed in omni loco fides 
vestra, quae est ad Deum, profecta est, ita ut non 
sit nobis necesse quidquam loqui; 

ipsi enim de nobis annuntiant qualem introitum 
habuerimus ad vos, et quomodo conversi estis ad 
Deum a simulacris, servire Deo vivo et vero 

et exspectare Filium eius de caelis, quem 
suscitavit ex mortuis, Iesum, qui eripit nos ab 
ira ventura. 

Nam ipsi scitis, fratres, introi tum nostrum ad 
vos, quia non inanis fuit; 

sed ante passi et contumeliis affecti, sicut 
scitis, in Philippis, fiduciam habuimus in Deo 
nostro loqui ad vos evangelium Dei in multa 
sollicitudine. 

Exhortatio enim nostra non ex errore neque ex 
immunditia neque in dolo, 

sed sicut probati sumus a Deo, ut crederetur nobis 
evangelium, ita loquimur non quasi hominibus 
placentes, sed Deo, qui probat corda nostra. 

Neque enim aliquando fuimus in sermone 
adulationis, sicut scitis, neque sub praetextu 
avaritiae, Deus testis, 

nec quaerentes ab hominibus gloriam, neque a vobis 
neque ab aliis; 

cum possemus oneri esse ut Christi apostoli, sed 
facti sumus parvuli in medio vestrum, tamquam si 
nutrix foveat filios suos; 

ita desiderantes vos, cupide volebamus tradere 
vobis non solum evangelium Dei sed etiam animas 
nostras, quoniam carissimi nobis facti estis. 

Memores enim estis, fratres, laboris nostri et 
fatigationis; nocte et die operantes, ne quem 
vestrum gravaremus, praedicavimus in vobis 
evangelium Dei. 

Vos testes estis et Deus, quam sancte et iuste et 
sine querela vobis, qui credidistis, fuimus; 

sicut scitis qualiter unumquemque vestrum, tamquam 
pater filios suos, 

deprecantes vos et consolantes testificati sumus, 
ut ambularetis digne Deo, qui vocat vos in suum 
regnum et gloriam. 

Ideo et nos gratias agimus Deo sine intermissione, 
quoniam cum accepissetis a nobis verbum auditus 
Dei, accepistis non ut verbum hominum sed, sicut 
est vere, verbum Dei, quod et operatur in vobis, 
qui creditis. 

Vos enim imitatores facti estis, fratres, 
ecclesiarum Dei, quae sunt in Iudaea in Christo 
Iesu; quia eadem passi estis et vos a 
contribulibus vestris, sicut et ipsi a Iudaeis, 

qui et Dominum occiderunt Iesum et prophetas et 
nos persecuti sunt et Deo non placent et omnibus 
hominibus adversantur, 

prohibentes nos gentibus loqui, ut salvae fiant, 
ut impleant peccata sua semper. Pervenit autem ira 
Dei super illos usque in finem. 

Nos autem, fratres, desolati a vobis ad tempus 
horae, facie non corde, abundantius festinavimus 
faciem vestram videre cum multo desiderio. 

Propter quod voluimus venire ad vos, ego quidem 
Paulus et semel et iterum; et impedivit nos 
Satanas. 

Quae est enim nostra spes aut gaudium aut corona 
gloriae — nonne et vos — ante Dominum nostrum 
Iesum in adventu eius? 

Vos enim estis gloria nostra et gaudium. 

Propter quod non sustinentes amplius, placuit 
nobis, ut relin queremur Athenis soli, 

et misimus Timotheum, fratrem nostrum et 
cooperatorem Dei in evangelio Christi, ad 
confirmandos vos et exhortandos pro fide vestra, 

ut nemo turbetur in tribulationibus istis. Ipsi 
enim scitis quod in hoc positi sumus; 

nam et cum apud vos essemus, praedicebamus vobis 
passuros nos tribulationes, sicut et factum est et 
scitis. 

Propterea et ego amplius non sustinens, misi ad 
cognoscendam fidem vestram, ne forte tentaverit 
vos is qui tentat, et inanis fiat labor noster. 

Nunc autem, veniente Timotheo ad nos a vobis et 
annuntiante nobis fidem et caritatem vestram, et 
quia memoriam nostri habetis bonam semper, 
desiderantes nos videre, sicut nos quoque vos; 

ideo consolati sumus, fratres, propter vos in omni 
necessitate et tribulatione nostra per vestram 
fidem; 

quoniam nunc vivimus, si vos statis in Domino. 

Quam enim gratiarum actionem possumus Deo 
retribuere pro vobis in omni gaudio, quo gaudemus 
propter vos ante Deum nostrum, 

nocte et die abundantius orantes, ut videamus 
faciem vestram et compleamus ea, quae desunt fidei 
vestrae? 

Ipse autem Deus et Pater noster et Dominus noster 
Iesus dirigat viam nostram ad vos; 

vos autem Dominus abundare et superabundare faciat 
caritate in invicem et in omnes, quemadmodum et 
nos in vos; 

ad confirmanda corda vestra sine querela in 
sanctitate ante Deum et Patrem nostrum, in adventu 
Domini nostri Iesu cum omnibus sanctis eius. Amen. 

De cetero ergo, fratres, rogamus vos et obsecramus 
in Domino Iesu, ut — quemadmodum accepistis a 
nobis quomodo vos oporteat ambulare et placere 
Deo, sicut et ambulatis — ut abundetis magis. 

Scitis enim, quae praecepta dederimus vobis per 
Dominum Iesum. 

Haec est enim voluntas Dei, sanctificatio vestra, 

ut abstineatis a fornicatione; ut sciat 
unusquisque vestrum suum vas possidere in 
sanctificatione et honore, 

non in passione desiderii, sicut et gentes, quae 
ignorant Deum; 

ut ne quis supergrediatur neque circumveniat in 
negotio fratrem suum, quoniam vindex est Dominus 
de his omnibus, sicut et praediximus vobis et 
testificati sumus. 

Non enim vocavit nos Deus in immunditiam sed in 
sanctificationem. 

Itaque, qui spernit, non hominem spernit sed Deum, 
qui etiam dat Spiritum suum Sanctum in vos. 

De caritate autem fraternitatis non necesse 
habetis, ut vobis scribam; ipsi enim vos a Deo 
edocti estis, ut diligatis invicem; 

etenim facitis illud in omnes fratres in universa 
Macedonia. Rogamus autem vos, fratres, ut 
abundetis magis; 

et operam detis, ut quieti sitis et ut vestrum 
negotium agatis et operemini manibus vestris, 
sicut praecipimus vobis; 

ut honeste ambuletis ad eos, qui foris sunt, et 
nullius aliquid desideretis. 

Nolumus autem vos ignorare, fratres, de 
dormientibus, ut non contristemini sicut et 
ceteri, qui spem non habent. 

Si enim credimus quod Iesus mortuus est et 
resurrexit, ita et Deus eos, qui dormierunt, per 
Iesum adducet cum eo. 

Hoc enim vobis dicimus in verbo Domini, quia nos, 
qui vivimus, qui relinquimur in adventum Domini, 
non praeveniemus eos, qui dormierunt; 

quoniam ipse Dominus in iussu, in voce archangeli 
et in tuba Dei descendet de caelo, et mortui, qui 
in Christo sunt, resurgent primi; 

deinde nos, qui vivimus, qui relinquimur, simul 
rapiemur cum illis in nubibus obviam Domino in 
aera, et sic semper cum Domino erimus. 

Itaque consolamini invicem in verbis istis. 

De temporibus autem et mo mentis, fratres, non 
indigetis, ut scribatur vobis; 

ipsi enim diligenter scitis quia dies Domini, 
sicut fur in nocte, ita veniet. 

Cum enim dixerint: " Pax et securitas ", tunc 
repentinus eis superveniet interitus, sicut dolor 
in utero habenti, et non effugient. 

Vos autem, fratres, non estis in tenebris, ut vos 
dies ille tamquam fur comprehendat; 

omnes enim vos filii lucis estis et filii diei. 
Non sumus noctis neque tenebrarum; 

igitur non dormiamus sicut ceteri, sed vigilemus 
et sobrii simus. 

Qui enim dormiunt, nocte dormiunt; et, qui ebrii 
sunt, nocte inebriantur. 

Nos autem, qui diei sumus, sobrii simus, induti 
loricam fidei et caritatis et galeam spem salutis; 

quoniam non posuit nos Deus in iram sed in 
acquisitionem salutis per Dominum nostrum Iesum 
Christum, 

qui mortuus est pro nobis, ut sive vigilemus sive 
dormiamus, simul cum illo vivamus. 

Propter quod consolamini invicem et aedificate 
alterutrum, sicut et facitis. 

Rogamus autem vos, fratres, ut noveritis eos, qui 
laborant inter vos et praesunt vobis in Domino et 
monent vos, 

ut habeatis illos superabundanter in caritate 
propter opus illorum. Pacem habete inter vos. 

Hortamur autem vos, fratres: corripite inquietos, 
consolamini pusillanimes, suscipite infirmos, 
longanimes estote ad omnes. 

Videte, ne quis malum pro malo alicui reddat, sed 
semper, quod bonum est, sectamini et in invicem et 
in omnes. 

Semper gaudete, 

sine intermissione orate, 

in omnibus gratias agite; haec enim voluntas Dei 
est in Christo Iesu erga vos. 

Spiritum nolite exstinguere, 

prophetias nolite spernere; 

omnia autem probate, quod bonum est tenete, 

ab omni specie mala abstinete vos. 

Ipse autem Deus pacis sanctificet vos per omnia, 
et integer spiritus vester et anima et corpus sine 
querela in adventu Domini nostri Iesu Christi 
servetur. 

Fidelis est, qui vocat vos, qui etiam faciet. 

Fratres, orate etiam pro nobis. 

Salutate fratres omnes in osculo sancto. 

Adiuro vos per Dominum, ut legatur epistula 
omnibus fratribus. 

Gratia Domini nostri Iesu Christi vobiscum. 

Paulus et Silvanus et Timo theus ecclesiae 
Thessalonicen sium in Deo Patre nostro et Domino 
Iesu Christo: 

gratia vobis et pax a Deo Patre nostro et Domino 
Iesu Christo. 

Gratias agere debemus Deo semper pro vobis, 
fratres, sicut dignum est, quoniam supercrescit 
fides vestra, et abundat caritas uniuscuiusque 
omnium vestrum in invicem, 

ita ut et nos ipsi in vobis gloriemur in ecclesiis 
Dei pro patientia vestra et fide in omnibus 
persecutionibus vestris et tribulationibus, quas 
sustinetis, 

indicium iusti iudicii Dei, ut digni habeamini 
regno Dei, pro quo et patimini; 

si quidem iustum est apud Deum retribuere 
tribulationem his, qui vos tribulant, 

et vobis, qui tribulamini, requiem nobiscum in 
revelatione Domini Iesu de caelo cum angelis 
virtutis eius, 

in igne flammae, dantis vindictam his, qui non 
noverunt Deum et qui non oboediunt evangelio 
Domini nostri Iesu; 

qui poenas dabunt interitu aeterno a facie Domini 
et a gloria virtutis eius, 

cum venerit glorificari in sanctis suis et 
admirabilis fieri in omnibus, qui crediderunt; 
quia creditum est testimonium nostrum super vos in 
die illo. 

Ad quod etiam oramus semper pro vobis, ut dignetur 
vos vocatione sua Deus noster et impleat omnem 
voluntatem bonitatis et opus fidei in virtute; 

ut glorificetur nomen Domini nostri Iesu Christi 
in vobis, et vos in illo, secundum gratiam Dei 
nostri et Domini Iesu Christi. 

Rogamus autem vos, fratres, circa adventum Domini 
nostri Iesu Christi et nostram congregationem in 
ipsum, 

ut non cito moveamini a sensu neque terreamini, 
neque per spiritum neque per verbum neque per 
epistulam tamquam per nos, quasi instet dies 
Domini. 

Ne quis vos seducat ullo modo; quoniam, nisi 
venerit discessio primum, et revelatus fuerit homo 
iniquitatis, filius perditionis, 

qui adversatur et extollitur supra omne, quod 
dicitur Deus aut quod colitur, ita ut in templo 
Dei sedeat, ostendens se quia sit Deus. 

Non retinetis quod, cum adhuc essem apud vos, haec 
dicebam vobis? 

Et nunc quid detineat scitis, ut ipse reveletur in 
suo tempore. 

Nam mysterium iam operatur iniquitatis; tantum qui 
tenet nunc, donec de medio fiat. 

Et tunc revelabitur ille iniquus, quem Dominus 
Iesus interficiet spiritu oris sui et destruet 
illustratione adventus sui, 

eum, cuius est adventus secundum operationem 
Satanae in omni virtute et signis et prodigiis 
mendacibus 

et in omni seductione iniquitatis his, qui 
pereunt, eo quod caritatem veritatis non 
receperunt, ut salvi fierent. 

Et ideo mittit illis Deus operationem erroris, ut 
credant mendacio, 

ut iudicentur omnes, qui non crediderunt veritati, 
sed consenserunt iniquitati. 

Nos autem debemus gratias agere Deo semper pro 
vobis, fratres, dilecti a Domino, quod elegerit 
vos Deus primitias in salutem, in sanctificatione 
Spiritus et fide veritatis; 

ad quod et vocavit vos per evangelium nostrum in 
acquisitionem gloriae Domini nostri Iesu Christi. 

Itaque, fratres, state et tenete traditiones, quas 
didicistis sive per sermonem sive per epistulam 
nostram. 

Ipse autem Dominus noster Iesus Christus et Deus 
Pater noster, qui dilexit nos et dedit 
consolationem aeternam et spem bonam in gratia, 

consoletur corda vestra et confirmet in omni opere 
et sermone bono. 

De cetero, fratres, orate pro nobis, ut sermo 
Domini currat et glorificetur sicut et apud vos, 

et ut liberemur ab importunis et malis hominibus; 
non enim omnium est fides. 

Fidelis autem Dominus est, qui confirmabit vos et 
custodiet a Malo. 

Confidimus autem de vobis in Domino, quoniam, quae 
praecipimus, et facitis et facietis. 

Dominus autem dirigat corda vestra in caritatem 
Dei et patientiam Christi. 

Praecipimus autem vobis, fratres, in nomine Domini 
nostri Iesu Christi, ut subtrahatis vos ab omni 
fratre ambulante inordinate et non secundum 
traditionem, quam acceperunt a nobis. 

Ipsi enim scitis quemadmodum oporteat imitari nos, 
quoniam non inordinati fuimus inter vos 

neque gratìs panem manducavimus ab aliquo sed in 
labore et fatigatione, nocte et die operantes, ne 
quem vestrum gravaremus; 

non quasi non habuerimus potestatem, sed ut 
nosmetipsos formam daremus vobis ad imitandum nos. 

Nam et cum essemus apud vos, hoc praecipiebamus 
vobis: Si quis non vult operari, nec manducet. 

Audimus enim inter vos quosdam ambulare 
inordinate, nihil operantes sed curiose agentes; 

his autem, qui eiusmodi sunt, praecipimus et 
obsecramus in Domino Iesu Christo, ut cum quiete 
operantes suum panem manducent. 

Vos autem, fratres, nolite deficere benefacientes. 

Quod si quis non oboedit verbo nostro per 
epistulam, hunc notate, non commisceamini cum 
illo, ut confundatur; 

et nolite quasi inimicum existimare, sed corripite 
ut fratrem. 

Ipse autem Dominus pacis det vobis pacem 
sempiternam in omni modo. Dominus cum omnibus 
vobis. 

Salutatio mea manu Pauli, quod est signum in omni 
epistula; ita scribo. 

Gratia Domini nostri Iesu Christi cum omnibus 
vobis. 

Paulus, apostolus Christi Iesu secundum praeceptum 
Dei sal vatoris nostri et Christi Iesu spei 
nostrae, 

Timotheo germano filio in fide: gratia, 
misericordia, pax a Deo Patre et Christo Iesu 
Domino nostro. 

Sicut rogavi te, ut remaneres Ephesi, cum irem in 
Macedoniam, ut praeciperes quibusdam, ne aliter 
docerent 

neque intenderent fabulis et genealogiis 
interminatis, quae quaestiones praestant magis 
quam dispensationem Dei, quae est in fide; 

finis autem praecepti est caritas de corde puro et 
conscientia bona et fide non ficta, 

a quibus quidam aberrantes conversi sunt in 
vaniloquium, 

volentes esse legis doctores, non intellegentes 
neque quae loquuntur neque de quibus affirmant. 

Scimus autem quia bona est lex, si quis ea 
legitime utatur, 

sciens hoc quia iusto lex non est posita sed 
iniustis et non subiectis, impiis et peccatoribus, 
sceleratis et contaminatis, patricidis et 
matricidis, homicidis, 

fornicariis, masculorum concubitoribus, 
plagiariis, mendacibus, periuris et si quid aliud 
sanae doctrinae adversatur, 

secundum evangelium gloriae beati Dei, quod 
creditum est mihi. 

Gratiam habeo ei, qui me confortavit, Christo Iesu 
Domino nostro, quia fidelem me existimavit ponens 
in ministerio, 

qui prius fui blasphemus et persecutor et 
contumeliosus; sed misericordiam consecutus sum, 
quia ignorans feci in incredulitate; 

superabundavit autem gratia Domini nostri cum fide 
et dilectione, quae sunt in Christo Iesu. 

Fidelis sermo et omni acceptione dignus: Christus 
Iesus venit in mundum peccatores salvos facere; 
quorum primus ego sum, 

sed ideo misericordiam consecutus sum, ut in me 
primo ostenderet Christus Iesus omnem 
longanimitatem, ad informationem eorum, qui 
credituri sunt illi in vitam aeternam. 

Regi autem saeculorum, incorruptibili, invisibili, 
soli Deo honor et gloria in saecula saeculorum. 
Amen. 

Hoc praeceptum commendo tibi, fili Timothee, 
secundum praecedentes super te prophetias, ut 
milites in illis bonam militiam 

habens fidem et bonam conscientiam, quam quidam 
repellentes circa fidem naufragaverunt; 

ex quibus est Hymenaeus et Alexander, quos tradidi 
Satanae, ut discant non blasphemare. 

Obsecro igitur primo omnium fieri obsecrationes, 
orationes, postulationes, gratiarum actiones pro 
omnibus hominibus, 

pro regibus et omnibus, qui in sublimitate sunt, 
ut quietam et tranquillam vitam agamus in omni 
pietate et castitate. 

Hoc bonum est et acceptum coram salvatore nostro 
Deo, 

qui omnes homines vult salvos fieri et ad 
agnitionem veritatis venire. 

Unus enim Deus, unus et mediator Dei et hominum, 
homo Christus Iesus, 

qui dedit redemptionem semetipsum pro omnibus, 
testimonium temporibus suis; 

in quod positus sum ego praedicator et apostolus 
— veritatem dico, non mentior — doctor gentium 
in fide et veritate. 

Volo ergo viros orare in omni loco levantes puras 
manus sine ira et disceptatione; 

similiter et mulieres in habitu ornato cum 
verecundia et sobrietate ornantes se, non in 
tortis crinibus et auro aut margaritis vel veste 
pretiosa, 

sed, quod decet mulieres, profitentes pietatem per 
opera bona. 

Mulier in tranquillitate discat cum omni 
subiectione; 

docere autem mulieri non permitto neque dominari 
in virum, sed esse in tranquillitate. 

Adam enim primus formatus est, deinde Eva; 

et Adam non est seductus, mulier autem seducta in 
praevaricatione fuit. 

Salvabitur autem per filiorum generationem, si 
permanserint in fide et dilectione et 
sanctificatione cum sobrietate. 

Fidelis sermo: si quis episco patum appetit, bonum 
opus de siderat. 

Oportet ergo episcopum irreprehensibilem esse, 
unius uxoris virum, sobrium, prudentem, ornatum, 
hospitalem, doctorem, 

non vinolentum, non percussorem sed modestum, non 
litigiosum, non cupidum, 

suae domui bene praepositum, filios habentem in 
subiectione cum omni castitate 

— si quis autem domui suae praeesse nescit, 
quomodo ecclesiae Dei curam habebit? C, 

non neophytum, ne in superbia elatus in iudicium 
incidat Diaboli. 

Oportet autem illum et testimonium habere bonum ab 
his, qui foris sunt, ut non in opprobrium incidat 
et laqueum Diaboli. 

Diaconos similiter pudicos, non bilingues, non 
multo vino deditos, non turpe lucrum sectantes, 

habentes mysterium fidei in conscientia pura. 

Et hi autem probentur primum, deinde ministrent 
nullum crimen habentes. 

Mulieres similiter pudicas, non detrahentes, 
sobrias, fideles in omnibus. 

Diaconi sint unius uxoris viri, qui filiis suis 
bene praesint et suis domibus; 

qui enim bene ministraverint, gradum sibi bonum 
acquirent et multam fiduciam in fide, quae est in 
Christo Iesu. 

Haec tibi scribo sperans venire ad te cito; 

si autem tardavero, ut scias quomodo oporteat in 
domo Dei conversari, quae est ecclesia Dei vivi, 
columna et firmamentum veritatis. 

Et omnium confessione magnum est pietatis 
mysterium: Qui manifestatus est in carne, 
iustificatus est in Spiritu, apparuit angelis, 
praedicatus est in gentibus, creditus est in 
mumdo, assumptus est in gloria. 

Spiritus autem manifeste dicit, quia in novissimis 
temporibus discedent quidam a fide, attendentes 
spiritibus seductoribus et doctrinis daemoniorum, 

in hypocrisi loquentium mendacium et cauteriatam 
habentium suam conscientiam, 

prohibentium nubere, abstinere a cibis, quos Deus 
creavit ad percipiendum cum gratiarum actione 
fidelibus et his, qui cognoverunt veritatem. 

Quia omnis creatura Dei bona, et nihil reiciendum, 
quod cum gratiarum actione percipitur; 

sanctificatur enim per verbum Dei et orationem. 

Haec proponens fratribus bonus eris minister 
Christi Iesu, enutritus verbis fidei et bonae 
doctrinae, quam assecutus es; 

profanas autem et aniles fabulas devita. Exerce 
teipsum ad pietatem; 

nam corporalis exercitatio ad modicum utilis est, 
pietas autem ad omnia utilis est promissionem 
habens vitae, quae nunc est, et futurae. 

Fidelis sermo et omni acceptione dignus: 

in hoc enim laboramus et certamus, quia sperantes 
sumus in Deum vivum, qui est salvator omnium 
hominum, maxime fidelium. 

Praecipe haec et doce. 

Nemo adulescentiam tuam contemnat; sed exemplum 
esto fidelium in verbo, in conversatione, in 
caritate, in fide, in castitate. 

Dum venio, attende lectioni, exhortationi, 
doctrinae. 

Noli neglegere donationem, quae in te est, quae 
data est tibi per prophetiam cum impositione 
manuum presbyterii. 

Haec meditare, in his esto, ut profectus tuus 
manifestus sit omnibus. 

Attende tibi et doctrinae; insta in illis; hoc 
enim faciens et teipsum salvum facies et eos, qui 
te audiunt. 

Seniorem ne increpaveris, sed obsecra ut patrem, 
iuvenes ut fratres, 

anus ut matres, iuvenculas ut sorores in omni 
castitate. 

Viduas honora, quae vere viduae sunt. 

Si qua autem vidua filios aut nepotes habet, 
discant primum domum suam pie regere et mutuam 
vicem reddere parentibus; hoc enim acceptum est 
coram Deo. 

Quae autem vere vidua est et desolata, sperat in 
Deum et instat obsecrationibus et orationibus 
nocte ac die; 

nam quae in deliciis est vivens, mortua est. 

Et haec praecipe, ut irreprehensibiles sint. 

Si quis autem suorum et maxime domesticorum curam 
non habet, fidem negavit et est infideli deterior. 

Vidua adscribatur non minus sexaginta annorum, 
quae fuerit unius viri uxor, 

in operibus bonis testimonium habens: si filios 
educavit, si hospitio recepit, si sanctorum pedes 
lavit, si tribulationem patientibus 
subministravit, si omne opus bonum subsecuta est. 

Adulescentiores autem viduas devita; cum enim 
luxuriatae fuerint adversus Christum, nubere 
volunt, 

habentes damnationem, quia primam fidem irritam 
fecerunt; 

simul autem et otiosae discunt circumire domos, 
non solum otiosae sed et verbosae et curiosae, 
loquentes quae non oportet. 

Volo ergo iuniores nubere, filios procreare, 
dominas domus esse, nullam occasionem dare 
adversario maledicti gratia; 

iam enim quaedam conversae sunt retro Satanam. 

Si qua fidelis habet viduas, subministret illis, 
et non gravetur ecclesia, ut his, quae vere viduae 
sunt, sufficiat. 

Qui bene praesunt presbyteri, duplici honore digni 
habeantur, maxime qui laborant in verbo et 
doctrina; 

dicit enim Scriptura: " Non infrenabis os bovi 
trituranti " et: " Dignus operarius mercede sua ". 

Adversus presbyterum accusationem noli recipere, 
nisi sub duobus vel tribus testibus. 

Peccantes coram omnibus argue, ut et ceteri 
timorem habeant. 

Testificor coram Deo et Christo Iesu et electis 
angelis, ut haec custodias sine praeiudicio nihil 
faciens in aliquam partem declinando. 

Manus cito nemini imposueris neque communicaveris 
peccatis alienis; teipsum castum custodi. 

Noli adhuc aquam bibere, sed vino modico utere 
propter stomachum et frequentes tuas infirmitates. 

Quorundam hominum peccata manifesta sunt 
praecedentia ad iudicium, quosdam autem et 
subsequuntur; 

similiter et facta bona manifesta sunt, et, quae 
aliter se habent, abscondi non possunt. 

Quicumque sunt sub iugo, servi dominos suos omni 
honore di gnos arbitrentur, ne nomen Dei et 
doctrina blasphemetur. 

Qui autem fideles habent dominos, non contemnant, 
quia fratres sunt, sed magis serviant, quia 
fideles sunt et dilecti, qui beneficii participes 
sunt. Haec doce et exhortare. 

Si quis aliter docet et non accedit sanis 
sermonibus Domini nostri Iesu Christi et ei, quae 
secundum pietatem est, doctrinae, 

superbus est, nihil sciens, sed languens circa 
quaestiones et pugnas verborum, ex quibus oriuntur 
invidiae, contentiones, blasphemiae, suspiciones 
malae, 

conflictationes hominum mente corruptorum et qui 
veritate privati sunt, existimantium quaestum esse 
pietatem. 

Est autem quaestus magnus pietas cum sufficientia. 

Nihil enim intulimus in mundum, quia nec auferre 
quid possumus; 

habentes autem alimenta et quibus tegamur, his 
contenti erimus. 

Nam qui volunt divites fieri, incidunt in 
tentationem et laqueum et desideria multa stulta 
et nociva, quae mergunt homines in interitum et 
perditionem; 

radix enim omnium malorum est cupiditas, quam 
quidam appetentes erraverunt a fide et inseruerunt 
se doloribus multis. 

Tu autem, o homo Dei, haec fuge; sectare vero 
iustitiam, pietatem, fidem, caritatem, patientiam, 
mansuetudinem. 

Certa bonum certamen fidei, apprehende vitam 
aeternam, ad quam vocatus es, et confessus es 
bonam confessionem coram multis testibus. 

Praecipio tibi coram Deo, qui vivificat omnia, et 
Christo Iesu, qui testimonium reddidit sub Pontio 
Pilato bonam confessionem, 

ut serves mandatum sine macula irreprehensibile 
usque in adventum Domini nostri Iesu Christi, 

quem suis temporibus ostendet beatus et solus 
potens, Rex regnantium et Dominus dominantium, 

qui solus habet immortalitatem, lucem habitans 
inaccessibilem, quem vidit nullus hominum nec 
videre potest; cui honor et imperium sempiternum. 
Amen. 

Divitibus huius saeculi praecipe non superbe 
sapere neque sperare in incerto divitiarum sed in 
Deo, qui praestat nobis omnia abunde ad fruendum, 

bene agere, divites fieri in operibus bonis, 
facile tribuere, communicare, 

thesaurizare sibi fundamentum bonum in futurum, ut 
apprehendant veram vitam. 

O Timothee, depositum custodi, devitans profanas 
vocum novitates et oppositiones falsi nominis 
scientiae, 

quam quidam profitentes circa fidem aberraverunt. 
Gratia vobiscum. 

Paulus, apostolus Christi Iesu per voluntatem Dei 
secundum promissionem vitae, quae est in Christo 
Iesu, 

Timotheo carissimo filio: gratia, misericordia, 
pax a Deo Patre et Christo Iesu Domino nostro. 

Gratias ago Deo, cui servio a progenitoribus in 
conscientia pura, quod sine intermissione habeo 
tui memoriam in orationibus meis nocte ac die 

desiderans te videre, memor lacrimarum tuarum, ut 
gaudio implear, 

recordationem accipiens eius fidei, quae est in te 
non ficta, quae et habitavit primum in avia tua 
Loide et matre tua Eunice, certus sum autem quod 
et in te. 

Propter quam causam admoneo te, ut resuscites 
donationem Dei, quae est in te per impositionem 
manuum mearum; 

non enim dedit nobis Deus Spiritum timoris sed 
virtutis et dilectionis et sobrietatis. 

Noli itaque erubescere testimonium Domini nostri 
neque me vinctum eius, sed collabora evangelio 
secundum virtutem Dei, 

qui nos salvos fecit et vocavit vocatione sancta, 
non secundum opera nostra sed secundum propositum 
suum et gratiam, quae data est nobis in Christo 
Iesu ante tempora saecularia; 

manifestata autem nunc per illustrationem 
salvatoris nostri Iesu Christi, qui destruxit 
quidem mortem, illuminavit autem vitam et 
incorruptionem per evangelium, 

in quo positus sum ego praedicator et apostolus et 
doctor. 

Ob quam causam etiam haec patior, sed non 
confundor; scio enim, cui credidi, et certus sum 
quia potens est depositum meum servare in illum 
diem. 

Formam habe sanorum verborum, quae a me audisti, 
in fide et dilectione, quae sunt in Christo Iesu; 

bonum depositum custodi per Spiritum Sanctum, qui 
habitat in nobis. 

Scis hoc, quod aversi sunt a me omnes, qui in Asia 
sunt, ex quibus est Phygelus et Hermogenes. 

Det misericordiam Dominus Onesiphori domui, quia 
saepe me refrigeravit et catenam meam non erubuit; 

sed cum Romam venisset, sollicite me quaesivit et 
invenit 

— det illi Dominus invenire misericordiam a 
Domino in illa die — et quanta Ephesi 
ministravit, melius tu nosti. 

Tu ergo, fili mi, confortare in gratia, quae est 
in Christo Iesu; 

et quae audisti a me per multos testes, haec 
commenda fidelibus hominibus, qui idonei erunt et 
alios docere. 

Collabora sicut bonus miles Christi Iesu. 

Nemo militans implicat se saeculi negotiis, ut ei 
placeat, qui eum elegit; 

si autem certat quis agone, non coronatur nisi 
legitime certaverit. 

Laborantem agricolam oportet primum de fructibus 
accipere. 

Intellege, quae dico; dabit enim tibi Dominus in 
omnibus intellectum. 

Memor esto Iesum Christum resuscitatum esse a 
mortuis, ex semine David, secundum evangelium 
meum, 

in quo laboro usque ad vincula quasi male operans; 
sed verbum Dei non est alligatum! 

Ideo omnia sustineo propter electos, ut et ipsi 
salutem consequantur, quae est in Christo Iesu cum 
gloria aeterna. 

Fidelis sermo, Nam, si commortui sumus, et 
convivemus; 

si sustinemus, et conregnabimus; si negabimus, et 
ille negabit nos; 

si non credimus, ille fidelis manet, negare enim 
seipsum non potest. 

Haec commone testificans coram Deo verbis non 
contendere: in nihil utile est, nisi ad 
subversionem audientium. 

Sollicite cura teipsum probabilem exhibere Deo, 
operarium inconfusibilem, recte tractantem verbum 
veritatis. 

Profana autem inaniloquia devita, magis enim 
proficient ad impietatem, 

et sermo eorum ut cancer serpit; ex quibus est 
Hymenaeus et Philetus, 

qui circa veritatem aberraverunt dicentes 
resurrectionem iam factam, et subvertunt quorundam 
fidem. 

Sed firmum fundamentum Dei stat habens signaculum 
hoc: Cognovit Dominus, qui sunt eius, et: Discedat 
ab iniquitate omnis, qui nominat nomen Domini. 

In magna autem domo non solum sunt vasa aurea et 
argentea sed et lignea et fictilia, et quaedam 
quidem in honorem, quaedam autem in ignominiam; 

si quis ergo emundaverit se ab istis, erit vas in 
honorem, sanctificatum, utile Domino, ad omne opus 
bonum paratum. 

Iuvenilia autem desideria fuge, sectare vero 
iustitiam, fidem, caritatem, pacem cum his, qui 
invocant Dominum de corde puro. 

Stultas autem et sine disciplina quaestiones 
devita, sciens quia generant lites; 

servum autem Domini non oportet litigare, sed 
mansuetum esse ad omnes, aptum ad docendum, 
patientem, 

cum mansuetudine corripientem eos, qui resistunt, 
si quando det illis Deus paenitentiam ad 
cognoscendam veritatem, 

et resipiscant a Diaboli laqueo, a quo capti 
tenentur ad ipsius voluntatem. 

Hoc autem scito, quod in no vissimis diebus 
instabunt tem pora periculosa. 

Erunt enim homines seipsos amantes, cupidi, elati, 
superbi, blasphemi, parentibus inoboedientes, 
ingrati, scelesti, 

sine affectione, sine foedere, criminatores, 
incontinentes, immites, sine benignitate, 

proditores, protervi, tumidi, voluptatum amatores 
magis quam Dei, 

habentes speciem quidem pietatis, virtutem autem 
eius abnegantes; et hos devita. 

Ex his enim sunt, qui penetrant domos et captivas 
ducunt mulierculas oneratas peccatis, quae 
ducuntur variis concupiscentiis, 

semper discentes et numquam ad scientiam veritatis 
pervenire valentes. 

Quemadmodum autem Iannes et Iambres restiterunt 
Moysi, ita et hi resistunt veritati, homines 
corrupti mente, reprobi circa fidem; 

sed ultra non proficient, insipientia enim eorum 
manifesta erit omnibus, sicut et illorum fuit. 

Tu autem assecutus es meam doctrinam, 
institutionem, propositum, fidem, longanimitatem, 
dilectionem, patientiam, 

persecutiones, passiones, qualia mihi facta sunt 
Antiochiae, Iconii, Lystris, quales persecutiones 
sustinui; et ex omnibus me eripuit Dominus. 

Et omnes, qui volunt pie vivere in Christo Iesu, 
persecutionem patientur; 

mali autem homines et seductores proficient in 
peius, in errorem mittentes et errantes. 

Tu vero permane in his, quae didicisti et credita 
sunt tibi, sciens a quibus didiceris, 

et quia ab infantia Sacras Litteras nosti, quae te 
possunt instruere ad salutem per fidem, quae est 
in Christo Iesu. 

Omnis Scriptura divinitus inspirata est et utilis 
ad docendum, ad arguendum, ad corrigendum, ad 
erudiendum in iustitia, 

ut perfectus sit homo Dei, ad omne opus bonum 
instructus. 

Testificor coram Deo et Christo Iesu, qui 
iudicaturus est vivos ac mortuos, per adventum 
ipsius et regnum eius: 

praedica verbum, insta opportune, importune, 
argue, increpa, obsecra in omni longanimitate et 
doctrina. 

Erit enim tempus, cum sanam doctrinam non 
sustinebunt, sed ad sua desideria coacervabunt 
sibi magistros prurientes auribus, 

et a veritate quidem auditum avertent, ad fabulas 
autem convertentur. 

Tu vero vigila in omnibus, labora, opus fac 
evangelistae, ministerium tuum imple. 

Ego enim iam delibor, et tempus meae resolutionis 
instat. 

Bonum certamen certavi, cursum consummavi, fidem 
servavi; 

in reliquo reposita est mihi iustitiae corona, 
quam reddet mihi Dominus in illa die, iustus 
iudex, non solum autem mihi sed et omnibus, qui 
diligunt adventum eius. 

Festina venire ad me cito. 

Demas enim me dereliquit diligens hoc saeculum et 
abiit Thessalonicam, Crescens in Galatiam, Titus 
in Dalmatiam; 

Lucas est mecum solus. Marcum assumens adduc 
tecum, est enim mihi utilis in ministerium. 

Tychicum autem misi Ephesum. 

Paenulam, quam reliqui Troade apud Carpum, veniens 
affer, et libros, maxime autem membranas. 

Alexander aerarius multa mala mihi ostendit. 
Reddet ei Dominus secundum opera eius; 

quem et tu devita, valde enim restitit verbis 
nostris. 

In prima mea defensione nemo mihi affuit, sed 
omnes me dereliquerunt. Non illis reputetur; 

Dominus autem mihi astitit et confortavit me, ut 
per me praedicatio impleatur, et audiant omnes 
gentes; et liberatus sum de ore leonis. 

Liberabit me Dominus ab omni opere malo et salvum 
faciet in regnum suum caeleste; cui gloria in 
saecula saeculorum. Amen. 

Saluta Priscam et Aquilam et Onesiphori domum. 

Erastus remansit Corinthi, Trophimum autem reliqui 
infirmum Mileti. 

Festina ante hiemem venire. Salutat te Eubulus et 
Pudens et Linus et Claudia et fratres omnes. 

Dominus cum spiritu tuo. Gratia vobiscum. 

Paulus servus Dei, apostolus autem Iesu Christi 
secundum fi dem electorum Dei et agnitionem 
veritatis, quae secundum pietatem est 

in spem vitae aeternae, quam promisit, qui non 
mentitur, Deus ante tempora saecularia; 

manifestavit autem temporibus suis verbum suum in 
praedicatione, quae credita est mihi secundum 
praeceptum salvatoris nostri Dei, 

Tito germano filio secundum communem fidem: gratia 
et pax a Deo Patre et Christo Iesu salvatore 
nostro. 

Huius rei gratia reliqui te Cretae, ut ea, quae 
desunt, corrigas et constituas per civitates 
presbyteros, sicut ego tibi disposui, 

si quis sine crimine est, unius uxoris vir, filios 
habens fideles, non in accusatione luxuriae aut 
non subiectos. 

Oportet enim episcopum sine crimine esse sicut Dei 
dispensatorem, non superbum, non iracundum, non 
vinolentum, non percussorem, non turpis lucri 
cupidum, 

sed hospitalem, benignum, sobrium, iustum, 
sanctum, continentem, 

amplectentem eum, qui secundum doctrinam est, 
fidelem sermonem, ut potens sit et exhortari in 
doctrina sana et eos, qui contradicunt, arguere. 

Sunt enim multi et non subiecti, vaniloqui et 
seductores, maxime qui de circumcisione sunt, 

quibus oportet silentium imponere, quia universas 
domos subvertunt docentes, quae non oportet, 
turpis lucri gratia. 

Dixit quidam ex illis, proprius ipsorum propheta: 
" Cretenses semper mendaces, malae bestiae, 
ventres pigri ". 

Testimonium hoc verum est. Quam ob causam increpa 
illos dure, ut sani sint in fide, 

non intendentes Iudaicis fabulis et mandatis 
hominum aversantium veritatem. 

Omnia munda mundis; coinquinatis autem et 
infidelibus nihil mundum, sed inquinatae sunt 
eorum et mens et conscientia. 

Confitentur se nosse Deum, factis autem negant, 
cum sunt abominati et inoboedientes et ad omne 
opus bonum reprobi. 

Tu autem loquere, quae decent sanam doctrinam. 

Senes, ut sobrii sint, pudici, prudentes, sani 
fide, dilectione, patientia. 

Anus similiter in habitu sanctae, non 
criminatrices, non vino multo deditae, bene 
docentes, 

ut prudentiam doceant adulescentulas, ut viros 
suos ament, filios diligant, 

prudentes sint, castae, domus curam habentes, 
benignae, subditae suis viris, ut non blasphemetur 
verbum Dei. 

Iuvenes similiter hortare, ut sobrii sint. 

In omnibus teipsum praebens exemplum bonorum 
operum, in doctrina integritatem, gravitatem, 

in verbo sano irreprehensibilem, ut is, qui ex 
adverso est, vereatur, nihil habens malum dicere 
de nobis. 

Servos dominis suis subditos esse in omnibus, 
placentes esse, non contradicentes, 

non fraudantes, sed omnem fidem bonam ostendentes, 
ut doctrinam salutaris nostri Dei ornent in 
omnibus. 

Apparuit enim gratia Dei salutaris omnibus 
hominibus 

erudiens nos, ut abnegantes impietatem et 
saecularia desideria sobrie et iuste et pie 
vivamus in hoc saeculo, 

exspectantes beatam spem et adventum gloriae magni 
Dei et salvatoris nostri Iesu Christi; 

qui dedit semetipsum pro nobis, ut nos redimeret 
ab omni iniquitate et mundaret sibi populum 
peculiarem, sectatorem bonorum operum. 

Haec loquere et exhortare et argue cum omni 
imperio. Nemo te contemnat! 

Admone illos principibus, pote statibus subditos 
esse, dicto oboedire, ad omne opus bonum paratos 
esse, 

neminem blasphemare, non litigiosos esse, 
modestos, omnem ostendentes mansuetudinem ad omnes 
homines. 

Eramus enim et nos aliquando insipientes, 
inoboedientes, errantes, servientes 
concupiscentiis et voluptatibus variis, in malitia 
et invidia agentes, odibiles, odientes invicem. 

Cum autem benignitas et humanitas apparuit 
salvatoris nostri Dei, 

non ex operibus iustitiae, quae fecimus nos, sed 
secundum suam misericordiam salvos nos fecit per 
lavacrum regenerationis et renovationis Spiritus 
Sancti, 

quem effudit super nos abunde per Iesum Christum 
salvatorem nostrum, 

ut iustificati gratia ipsius heredes simus 
secundum spem vitae aeternae. 

Fidelis sermo, et volo te de his confirmare, ut 
curent bonis operibus praeesse, qui crediderunt 
Deo. Haec sunt bona et utilia hominibus; 

stultas autem quaestiones et genealogias et 
contentiones et pugnas circa legem devita, sunt 
enim inutiles et vanae. 

Haereticum hominem post unam et secundam 
correptionem devita, 

sciens quia subversus est, qui eiusmodi est, et 
delinquit, proprio iudicio condemnatus. 

Cum misero ad te Artemam aut Tychicum, festina ad 
me venire Nicopolim; ibi enim statui hiemare. 

Zenam legis peritum et Apollo sollicite instrue, 
ut nihil illis desit. 

Discant autem et nostri bonis operibus praeesse ad 
usus necessarios, ut non sint infructuosi. 

Salutant te, qui mecum sunt, omnes. Saluta, qui 
nos amant in fide. Gratia cum omnibus vobis. 

Paulus vinctus Christi Iesu et Timotheus frater 
Philemoni dilecto et adiutori nostro 

et Apphiae sorori et Archippo commilitoni nostro 
et ecclesiae, quae in domo tua est: 

gratia vobis et pax a Deo Patre nostro et Domino 
Iesu Christo. 

Gratias ago Deo meo semper memoriam tui faciens in 
orationibus meis, 

audiens caritatem tuam et fidem, quam habes in 
Dominum Iesum et in omnes sanctos, 

ut communio fidei tuae evidens fiat in agnitione 
omnis boni, quod est in nobis in Christum; 

gaudium enim magnum habui et consolationem in 
caritate tua, quia viscera sanctorum requieverunt 
per te, frater. 

Propter quod multam fiduciam habens in Christo 
imperandi tibi, quod ad rem pertinet, 

propter caritatem magis obsecro, cum sim talis ut 
Paulus senex, nunc autem et vinctus Christi Iesu; 

obsecro te de meo filio, quem genui in vinculis, 
Onesimo, 

qui tibi aliquando inutilis fuit, nunc autem et 
tibi et mihi utilis, 

quem remisi tibi: eum, hoc est viscera mea; 

quem ego volueram mecum detinere, ut pro te mihi 
ministraret in vinculis evangelii. 

Sine consilio autem tuo nihil volui facere, uti ne 
velut ex necessitate bonum tuum esset sed 
voluntarium. 

Forsitan enim ideo discessit ad horam, ut aeternum 
illum reciperes, 

iam non ut servum sed plus servo, carissimum 
fratrem, maxime mihi, quanto autem magis tibi et 
in carne et in Domino. 

Si ergo habes me socium, suscipe illum sicut me. 

Si autem aliquid nocuit tibi aut debet, hoc mihi 
imputa. 

Ego Paulus scripsi mea manu, ego reddam; ut non 
dicam tibi quod et teipsum mihi debes. 

Ita, frater! Ego te fruar in Domino; refice 
viscera mea in Christo! 

Confidens oboedientia tua scripsi tibi, sciens 
quoniam et super id, quod dico, facies. 

Simul autem et para mihi hospitium, nam spero per 
orationes vestras donari me vobis. 

Salutat te Epaphras, concaptivus meus in Christo 
Iesu, 

Marcus, Aristarchus, Demas, Lucas, adiutores mei. 

Gratia Domini Iesu Christi cum spiritu vestro. 

Multifariam et multis modis olim Deus locutus 
patribus in prophetis, 

in novissimis his diebus locutus est nobis in 
Filio, quem constituit heredem universorum, per 
quem fecit et saecula; 

qui, cum sit splendor gloriae et figura 
substantiae eius et portet omnia verbo virtutis 
suae, purgatione peccatorum facta, consedit ad 
dexteram maiestatis in excelsis, 

tanto melior angelis effectus, quanto differentius 
prae illis nomen hereditavit. 

Cui enim dixit aliquando angelorum: " Filius meus 
es tu; ego hodie genui te " et rursum: " Ego ero 
illi in patrem, et ipse erit mihi in filium "? 

Cum autem iterum introducit primogenitum in orbem 
terrae, dicit: " Et adorent eum omnes angeli Dei 
". 

Et ad angelos quidem dicit: " Qui facit angelos 
suos spiritus et ministros suos flammam ignis "; 

ad Filium autem: " Thronus tuus, Deus, in saeculum 
saeculi, et virga aequitatis virga regni tui. 

Dilexisti iustitiam et odisti iniquitatem, 
propterea unxit te Deus, Deus tuus, oleo 
exsultationis prae participibus tuis " 

et: " Tu in principio, Domine, terram fundasti; et 
opera manuum tuarum sunt caeli. 

Ipsi peribunt, tu autem permanes; et omnes ut 
vestimentum veterascent, 

et velut amictum involves eos, sicut vestimentum 
et mutabuntur. Tu autem idem es, et anni tui non 
deficient ". 

Ad quem autem angelorum dixit aliquando: " Sede a 
dextris meis, donec ponam inimicos tuos scabellum 
pedum tuorum "? 

Nonne omnes sunt administratorii spiritus, qui in 
ministerium mittuntur propter eos, qui hereditatem 
capient salutis? 

Propterea abundantius oportet observare nos ea, 
quae audivi mus, ne forte praeterfluamus. 

Si enim, qui per angelos dictus est, sermo factus 
est firmus, et omnis praevaricatio et 
inoboedientia accepit iustam mercedis 
retributionem, 

quomodo nos effugiemus, si tantam neglexerimus 
salutem? Quae, cum initium accepisset enarrari per 
Dominum, ab eis, qui audierunt, in nos confirmata 
est, 

contestante Deo signis et portentis et variis 
virtutibus et Spiritus Sancti distributionibus 
secundum suam voluntatem. 

Non enim angelis subiecit orbem terrae futurum, de 
quo loquimur. 

Testatus est autem in quodam loco quis dicens: " 
Quid est homo, quod memor es eius, aut filius 
hominis, quoniam visitas eum? 

Minuisti eum paulo minus ab angelis, gloria et 
honore coronasti eum, 

omnia subiecisti sub pedibus eius ". In eo enim 
quod ei omnia subiecit, nihil dimisit non 
subiectibile ei. Nunc autem necdum videmus omnia 
subiecta ei; 

eum autem, qui paulo minus ab angelis minoratus 
est, videmus Iesum propter passionem mortis gloria 
et honore coronatum, ut gratia Dei pro omnibus 
gustaverit mortem. 

Decebat enim eum, propter quem omnia et per quem 
omnia, qui multos filios in gloriam adduxit, ducem 
salutis eorum per passiones consummare. 

Qui enim sanctificat et qui sanctificantur, ex uno 
omnes; propter quam causam non erubescit fratres 
eos vocare 

dicens: " Nuntiabo nomen tuum fratribus meis, in 
medio ecclesiae laudabo te"; 

et iterum: " Ego ero fidens in eum "; et iterum: " 
Ecce ego et pueri, quos mihi dedit Deus ". 

Quia ergo pueri communicaverunt sanguini et carni, 
et ipse similiter participavit iisdem, ut per 
mortem destrueret eum, qui habebat mortis 
imperium, id est Diabolum, 

et liberaret eos, qui timore mortis per totam 
vitam obnoxii erant servituti. 

Nusquam enim angelos apprehendit, sed semen 
Abrahae apprehendit. 

Unde debuit per omnia fratribus similari, ut 
misericors fieret et fidelis pontifex in iis, quae 
sunt ad Deum, ut repropitiaret delicta populi; 

in quo enim passus est ipse tentatus, po tens est 
eis, qui tentantur, auxiliari. 

Unde, fratres sancti, vocationis caelestis 
participes, considerate apostolum et pontificem 
confessionis nostrae Iesum, 

qui fidelis est ei, qui fecit illum, sicut et 
Moyses in tota domo illius. 

Amplioris enim gloriae iste prae Moyse dignus est 
habitus, quanto ampliorem honorem habet quam 
domus, qui fabricavit illam. 

Omnis namque domus fabricatur ab aliquo; qui autem 
omnia fabricavit, Deus est. 

Et Moyses quidem fidelis erat in tota domo eius 
tamquam famulus in testimonium eorum, quae dicenda 
erant, 

Christus vero tamquam Filius super domum illius; 
cuius domus sumus nos, si fiduciam et gloriationem 
spei retineamus. 

Quapropter, sicut dicit Spiritus Sanctus: " Hodie, 
si vocem eius audieritis, 

nolite obdurare corda vestra sicut in 
exacerbatione, secundum diem tentationis in 
deserto, 

ubi tentaverunt me patres vestri in probatione et 
viderunt opera mea 

quadraginta annos. Propter quod infensus fui 
generationi huic et dixi: Semper errant corde. 
Ipsi autem non cognoverunt vias meas; 

sicut icut iuravi in ira mea: Non introibunt in 
requiem meam ". 

Videte, fratres, ne forte sit in aliquo vestrum 
cor malum incredulitatis discedendi a Deo vivo, 

sed adhortamini vosmetipsos per singulos dies, 
donec illud " hodie " vocatur, ut non obduretur 
quis ex vobis fallacia peccati; 

participes enim Christi effecti sumus, si tamen 
initium substantiae usque ad finem firmum 
retineamus, 

dum dicitur: " Hodie, si vocem eius audieritis, 
nolite obdurare corda vestra quemadmodum in illa 
exacerbatione ". 

Qui sunt enim qui audientes exacerbaverunt? Nonne 
universi, qui profecti sunt ab Aegypto per Moysen? 

Quibus autem infensus fuit quadraginta annos? 
Nonne illis, qui peccaverunt, quorum membra 
ceciderunt in deserto? 

Quibus autem iuravit non introire in requiem 
ipsius, nisi illis, qui increduli fuerunt? 

Et videmus quia non potuerunt introire propter 
incredulitatem. 

Timeamus ergo, ne forte, relicta pollicitatione 
introeundi in re quiem eius, existimetur aliquis 
ex vobis deesse; 

etenim et nobis evangelizatum est quemadmodum et 
illis, sed non profuit illis sermo auditus, non 
commixtis fide cum iis, qui audierant. 

Ingredimur enim in requiem, qui credidimus, 
quemadmodum dixit: " Sicut iuravi in ira mea: Non 
introibunt in requiem meam ", et quidem operibus 
ab institutione mundi factis. 

Dixit enim quodam loco de die septima sic: "Et 
requievit Deus die septima ab omnibus operibus 
suis "; 

et in isto rursum: " Non introibunt in requiem 
meam ". 

Quoniam ergo superest quosdam introire in illam, 
et hi, quibus prioribus evangelizatum est, non 
introierunt propter inoboedientiam, 

iterum terminat diem quendam, " Hodie ", in David 
dicendo post tantum temporis, sicut supra dictum 
est: " Hodie, si vocem eius audieritis, nolite 
obdurare corda vestra ". 

Nam, si eis Iesus requiem praestitisset, non de 
alio loqueretur posthac die. 

Itaque relinquitur sabbatismus populo Dei; 

qui enim ingressus est in requiem eius, etiam ipse 
requievit ab operibus suis, sicut a suis Deus. 

Festinemus ergo ingredi in illam requiem, ut ne in 
idipsum quis incidat inoboedientiae exemplum. 

Vivus est enim Dei sermo et efficax et 
penetrabilior omni gladio ancipiti et pertingens 
usque ad divisionem animae ac spiritus, compagum 
quoque et medullarum, et discretor cogitationum et 
intentionum cordis; 

et non est creatura invisibilis in conspectu eius, 
omnia autem nuda et aperta sunt oculis eius, ad 
quem nobis sermo. 

Habentes ergo pontificem magnum, qui penetravit 
caelos, Iesum Filium Dei, teneamus confessionem. 

Non enim habemus pontificem, qui non possit 
compati infirmitatibus nostris, tentatum autem per 
omnia secundum similitudinem absque peccato; 

adeamus ergo cum fiducia ad thronum gratiae, ut 
misericordiam consequamur et gratiam inveniamus in 
auxilium opportunum. 

Omnis namque pontifex ex hominibus assumptus pro 
homi nibus constituitur in his, quae sunt ad Deum, 
ut offerat dona et sacrificia pro peccatis; 

qui aeque condolere possit his, qui ignorant et 
errant, quoniam et ipse circumdatus est 
infirmitate 

et propter eam debet, quemadmodum et pro populo, 
ita etiam pro semetipso offerre pro peccatis. 

Nec quisquam sumit sibi illum honorem, sed qui 
vocatur a Deo tamquam et Aaron. 

Sic et Christus non semetipsum glorificavit, ut 
pontifex fieret, sed qui locutus est ad eum: " 
Filius meus es tu; ego hodie genui te "; 

quemadmodum et in alio dicit: " Tu es sacerdos in 
aeternum secundum ordinem Melchisedech ". 

Qui in diebus carnis suae, preces 
supplicationesque ad eum, qui possit salvum illum 
a morte facere, cum clamore valido et lacrimis 
offerens et exauditus pro sua reverentia, 

et quidem cum esset Filius, didicit ex his, quae 
passus est, oboedientiam; 

et, consummatus, factus est omnibus oboedientibus 
sibi auctor salutis aeternae, 

appellatus a Deo pontifex iuxta ordinem 
Melchisedech. 

De quo grandis nobis sermo et ininterpretabilis ad 
dicendum, quoniam segnes facti estis ad audiendum. 

Etenim cum deberetis magistri esse propter tempus, 
rursum indigetis, ut vos doceat aliquis elementa 
exordii sermonum Dei, et facti estis, quibus lacte 
opus sit, non solido cibo. 

Omnis enim, qui lactis est particeps, expers est 
sermonis iustitiae, parvulus enim est; 

perfectorum autem est solidus cibus, eorum, qui 
pro consuetudine exercitatos habent sensus ad 
discretionem boni ac mali. 

Quapropter praetermittentes inchoationis Christi 
sermonem ad perfectionem feramur, non rursum 
iacientes fundamentum paenitentiae ab operibus 
mortuis et fidei ad Deum, 

baptismatum doctrinae, impositionis quoque manuum, 
ac resurrectionis mortuorum et iudicii aeterni. 

Et hoc faciemus, si quidem permiserit Deus. 

Impossibile est enim eos, qui semel sunt 
illuminati, gustaverunt etiam donum caeleste et 
participes sunt facti Spiritus Sancti 

et bonum gustaverunt Dei verbum virtutesque 
saeculi venturi 

et prolapsi sunt, rursus renovari ad paenitentiam, 
rursum crucifigentes sibimetipsis Filium Dei et 
ostentui habentes. 

Terra enim saepe venientem super se bibens imbrem 
et generans herbam opportunam illis, propter quos 
et colitur, accipit benedictionem a Deo; 

proferens autem spinas ac tribulos reproba est et 
maledicto proxima, cuius finis in combustionem. 

Confidimus autem de vobis, dilectissimi, meliora 
et viciniora saluti, tametsi ita loquimur; 

non enim iniustus Deus, ut obliviscatur operis 
vestri et dilectionis, quam ostendistis nomini 
ipsius, qui ministrastis sanctis et ministratis. 

Cupimus autem unumquemque vestrum eandem ostentare 
sollicitudinem ad expletionem spei usque in finem, 

ut non segnes efficiamini, verum imitatores eorum, 
qui fide et patientia hereditant promissiones. 

Abrahae namque promittens Deus, quoniam neminem 
habuit, per quem iuraret maiorem, iuravit per 
semetipsum 

dicens: " Utique benedicens benedicam te et 
multiplicans multiplicabo te "; 

et sic longanimiter ferens adeptus est 
repromissionem. 

Homines enim per maiorem sui iurant, et omnis 
controversiae eorum finis ad confirmationem est 
iuramentum; 

in quo abundantius volens Deus ostendere 
pollicitationis heredibus immobilitatem consilii 
sui, se interposuit iure iurando, 

ut per duas res immobiles, in quibus impossibile 
est mentiri Deum, fortissimum solacium habeamus, 
qui confugimus ad tenendam propositam spem; 

quam sicut ancoram habemus animae, tutam ac firmam 
et incedentem usque in interiora velaminis, 

ubi praecursor pro nobis introivit Iesus, secundum 
ordinem Melchisedech pontifex factus in aeternum. 

Hic enim Melchisedech, rex Salem, sacerdos Dei 
summi, qui ob viavit Abrahae regresso a caede 
regum et benedixit ei, 

cui et decimam omnium divisit Abraham, primum 
quidem, qui interpretatur rex iustitiae, deinde 
autem et rex Salem, quod est rex Pacis, 

sine patre, sine matre, sine genealogia, neque 
initium dierum neque finem vitae habens, 
assimilatus autem Filio Dei, manet sacerdos in 
perpetuum. 

Intuemini autem quantus sit hic, cui et decimam 
dedit de praecipuis Abraham patriarcha. 

Et illi quidem, qui de filiis Levi sacerdotium 
accipiunt, mandatum habent decimas sumere a populo 
secundum legem, id est a fratribus suis, quamquam 
et ipsi exierunt de lumbis Abrahae; 

hic autem, cuius generatio non annumeratur in eis, 
decimam sumpsit ab Abraham et eum, qui habebat 
repromissiones, benedixit. 

Sine ulla autem contradictione, quod minus est, a 
meliore benedicitur. 

Et hic quidem decimas morientes homines sumunt; 
ibi autem testimonium accipiens quia vivit. 

Et, ut ita dictum sit, per Abraham et Levi, qui 
decimas accipit, decimatus est; 

adhuc enim in lumbis patris erat, quando obviavit 
ei Melchisedech. 

Si ergo consummatio per sacerdotium leviticum 
erat, populus enim sub ipso legem accepit, quid 
adhuc necessarium secundum ordinem Melchisedech 
alium surgere sacerdotem et non secundum ordinem 
Aaron dici? 

Translato enim sacerdotio, necesse est, ut et 
legis translatio fiat. 

De quo enim haec dicuntur, ex alia tribu est, ex 
qua nullus altari praesto fuit; 

manifestum enim quod ex Iuda ortus sit Dominus 
noster, in quam tribum nihil de sacerdotibus 
Moyses locutus est. 

Et amplius adhuc manifestum est, si secundum 
similitudinem Melchisedech exsurgit alius 
sacerdos, 

qui non secundum legem mandati carnalis factus est 
sed secundum virtutem vitae insolubilis, 

testimonium enim accipit: " Tu es sacerdos in 
aeternum secundum ordinem Melchisedech ". 

Reprobatio quidem fit praecedentis mandati propter 
infirmitatem eius et inutilitatem, 

nihil enim ad perfectum adduxit lex; introductio 
vero melioris spei, per quam proximamus ad Deum. 

Et quantum non est sine iure iurando; illi quidem 
sine iure iurando sacerdotes facti sunt, 

hic autem cum iure iurando per eum, qui dicit ad 
illum: " Iuravit Dominus et non paenitebit eum: Tu 
es sacerdos in aeternum ", 

in tantum et melioris testamenti sponsor factus 
est Iesus. 

Et illi quidem plures facti sunt sacerdotes, 
idcirco quod morte prohibebantur permanere; 

hic autem eo quod manet in aeternum, 
intransgressibile habet sacerdotium; 

unde et salvare in perpetuum potest accedentes per 
semetipsum ad Deum, semper vivens ad 
interpellandum pro eis. 

Talis enim et decebat ut nobis esset pontifex, 
sanctus, innocens, impollutus, segregatus a 
peccatoribus et excelsior caelis factus; 

qui non habet necessitatem cotidie, quemadmodum 
pontifices, prius pro suis delictis hostias 
offerre, deinde pro populi; hoc enim fecit semel 
semetipsum offerendo. 

Lex enim homines constituit pontifices 
infirmitatem habentes; sermo autem iuris iurandi, 
quod post legem est, Filium in aeternum 
consummatum. 

Caput autem super ea, quae dicuntur: talem habemus 
ponti ficem, qui consedit in dextera throni 
Maiestatis in caelis, 

sanctorum minister et tabernaculi veri, quod fixit 
Dominus, non homo. 

Omnis enim pontifex ad offerenda munera et hostias 
constituitur; unde necesse erat et hunc habere 
aliquid, quod offerret. 

Si ergo esset super terram, nec esset sacerdos, 
cum sint qui offerant secundum legem munera; 

qui figurae et umbrae deserviunt caelestium, sicut 
responsum est Moysi, cum consummaturus esset 
tabernaculum: " Vide enim, inquit, omnia facies 
secundum exemplar, quod tibi ostensum est in monte 
". 

Nunc autem differentius sortitus est ministerium, 
quanto et melioris testamenti mediator est, quod 
in melioribus repromissionibus sancitum est. 

Nam si illud prius culpa vacasset, non secundi 
locus inquireretur; 

vituperans enim eos dicit: " Ecce dies veniunt, 
dicit Dominus, et consummabo super domum Israel et 
super domum Iudae testamentum novum; 

non secundum testamentum, quod feci patribus eorum 
in die, qua apprehendi manum illorum, ut educerem 
illos de terra Aegypti; quoniam ipsi non 
permanserunt in testamento meo, et ego neglexi 
eos, dicit Dominus. 

Quia hoc est testamentum, quod testabor domui 
Israel post dies illos, dicit Dominus, dando leges 
meas in mentem eorum, et in corde eorum 
superscribam eas; et ero eis in Deum, et ipsi 
erunt mihi in populum. 

Et non docebit unusquisque civem suum, et 
unusquisque fratrem suum dicens: "Cognosce 
Dominum"; quoniam omnes scient me, a minore usque 
ad maiorem eorum, 

quia propitius ero iniquitatibus eorum et 
peccatorum illorum iam non memorabor ". 

Dicendo " novum " veteravit prius; quod autem 
antiquatur et senescit, prope interitum est. 

Habuit ergo et prius praecepta cultus et Sanctum 
huius saeculi. 

Tabernaculum enim praeparatum est primum, in quo 
inerat candelabrum et mensa et propositio panum, 
quod dicitur Sancta; 

post secundum autem velamentum, tabernaculum, quod 
dicitur Sancta Sanctorum, 

aureum habens turibulum et arcam testamenti 
circumtectam ex omni parte auro, in qua urna aurea 
habens manna et virga Aaron, quae fronduerat, et 
tabulae testamenti, 

superque eam cherubim gloriae obumbrantia 
propitiatorium; de quibus non est modo dicendum 
per singula. 

His vero ita praeparatis, in prius quidem 
tabernaculum semper intrant sacerdotes sacrorum 
officia consummantes; 

in secundum autem semel in anno solus pontifex, 
non sine sanguine, quem offert pro suis et populi 
ignorantiis; 

hoc significante Spiritu Sancto, nondum propalatam 
esse sanctorum viam, adhuc priore tabernaculo 
habente statum; 

quae parabola est temporis instantis, iuxta quam 
munera et hostiae offeruntur, quae non possunt 
iuxta conscientiam perfectum facere servientem, 

solummodo in cibis et in potibus et variis 
baptismis, quae sunt praecepta carnis usque ad 
tempus correctionis imposita. 

Christus autem cum advenit pontifex futurorum 
bonorum, per amplius et perfectius tabernaculum, 
non manufactum, id est non huius creationis, 

neque per sanguinem hircorum et vitulorum sed per 
proprium sanguinem introivit semel in Sancta, 
aeterna redemptione inventa. 

Si enim sanguis hircorum et taurorum et cinis 
vitulae aspersus inquinatos sanctificat ad 
emundationem carnis, 

quanto magis sanguis Christi, qui per Spiritum 
aeternum semetipsum obtulit immaculatum Deo, 
emundabit conscientiam nostram ab operibus mortuis 
ad serviendum Deo viventi. 

Et ideo novi testamenti mediator est, ut, morte 
intercedente in redemptionem earum 
praevaricationum, quae erant sub priore 
testamento, repromissionem accipiant, qui vocati 
sunt aeternae hereditatis. 

Ubi enim testamentum, mors necesse est afferatur 
testatoris; 

testamentum autem in mortuis est confirmatum, 
nondum enim valet, dum vivit, qui testatus est. 

Unde ne prius quidem sine sanguine dedicatum est; 

enuntiato enim omni mandato secundum legem a Moyse 
universo populo, accipiens sanguinem vitulorum et 
hircorum cum aqua et lana coccinea et hyssopo, 
ipsum librum et omnem populum aspersit 

dicens: " Hic sanguis testamenti, quod mandavit ad 
vos Deus "; 

etiam tabernaculum et omnia vasa ministerii 
sanguine similiter aspersit. 

Et omnia paene in sanguine mundantur secundum 
legem, et sine sanguinis effusione non fit 
remissio. 

Necesse erat ergo figuras quidem caelestium his 
mundari, ipsa autem caelestia melioribus hostiis 
quam istis. 

Non enim in manufacta Sancta Christus introivit, 
quae sunt similitudo verorum, sed in ipsum caelum, 
ut appareat nunc vultui Dei pro nobis; 

neque ut saepe offerat semetipsum, quemadmodum 
pontifex intrat in Sancta per singulos annos in 
sanguine alieno. 

Alioquin oportebat eum frequenter pati ab origine 
mundi; nunc autem semel in consummatione 
saeculorum ad destitutionem peccati per 
sacrificium sui manifestatus est. 

Et quemadmodum statutum est hominibus semel mori, 
post hoc autem iudicium, 

sic et Christus, semel oblatus ad multorum 
auferenda peccata, secundo sine peccato apparebit 
exspectantibus se in salutem. 

Umbram enim habens lex bonorum futurorum, non ip 
sam imaginem rerum, per singulos annos iisdem 
ipsis hostiis, quas offerunt indesinenter, numquam 
potest accedentes perfectos facere. 

Alioquin nonne cessassent offerri, ideo quod 
nullam haberent ultra conscientiam peccatorum 
cultores semel mundati? 

Sed in ipsis commemoratio peccatorum per singulos 
annos fit. 

Impossibile enim est sanguinem taurorum et 
hircorum auferre peccata. 

Ideo ingrediens mundum dicit: " Hostiam et 
oblationem noluisti, corpus autem aptasti mihi; 

holocautomata et sacrificia pro peccato non tibi 
placuerunt. 

Tunc dixi: Ecce venio, in capitulo libri scriptum 
est de me, ut faciam, Deus, voluntatem tuam ". 

Superius dicens: " Hostias et oblationes et 
holocautomata et sacrificia pro peccato noluisti, 
nec placuerunt tibi ", quae secundum legem 
offeruntur, 

tunc dixit: " Ecce venio, ut faciam voluntatem 
tuam ". Aufert primum, ut secundum statuat; 

in qua voluntate sanctificati sumus per oblationem 
corporis Christi Iesu in semel. 

Et omnis quidem sacerdos stat cotidie ministrans 
et easdem saepe offerens hostias, quae numquam 
possunt auferre peccata. 

Hic autem, una pro peccatis oblata hostia, in 
sempiternum consedit in dextera Dei, 

de cetero exspectans, donec ponantur inimici eius 
scabellum pedum eius; 

una enim oblatione consummavit in sempiternum eos, 
qui sanctificantur. 

Testificatur autem nobis et Spiritus Sanctus; 
postquam enim dixit: 

" Hoc est testamentum, quod testabor ad illos post 
dies illos, dicit Dominus, dando leges meas in 
cordibus eorum, et in mente eorum superscribam 
eas; 

et peccatorum eorum et iniquitatum eorum iam non 
recordabor amplius ". 

Ubi autem horum remissio, iam non oblatio pro 
peccato. 

Habentes itaque, fratres, fiduciam in introitum 
Sanctorum in sanguine Iesu, 

quam initiavit nobis viam novam et viventem per 
velamen, id est carnem suam, 

et sacerdotem magnum super domum Dei, 

accedamus cum vero corde in plenitudine fidei, 
aspersi corda a conscientia mala et abluti corpus 
aqua munda; 

teneamus spei confessionem indeclinabilem, fidelis 
enim est, qui repromisit; 

et consideremus invicem in provocationem caritatis 
et bonorum operum, 

non deserentes congregationem nostram, sicut est 
consuetudinis quibusdam, sed exhortantes, et tanto 
magis quanto videtis appropinquantem diem. 

Voluntarie enim peccantibus nobis, post acceptam 
notitiam veritatis, iam non relinquitur pro 
peccatis hostia, 

terribilis autem quaedam exspectatio iudicii, et 
ignis aemulatio, quae consumptura est adversarios. 

Irritam quis faciens legem Moysis, sine ulla 
miseratione duobus vel tribus testibus moritur; 

quanto deteriora putatis merebitur supplicia, qui 
Filium Dei conculcaverit et sanguinem testamenti 
communem duxerit, in quo sanctificatus est, et 
Spiritui gratiae contumeliam fecerit? 

Scimus enim eum, qui dixit: " Mihi vindicta, ego 
retribuam "; et iterum: " Iudicabit Dominus 
populum suum ". 

Horrendum est incidere in manus Dei viventis. 

Rememoramini autem pristinos dies, in quibus 
illuminati magnum certamen sustinuistis passionum, 

in altero quidem opprobriis et tribulationibus 
spectaculum facti, in altero autem socii taliter 
conversantium effecti; 

nam et vinctis compassi estis et rapinam bonorum 
vestrorum cum gaudio suscepistis, cognoscentes vos 
habere meliorem substantiam et manentem. 

Nolite itaque abicere confidentiam vestram, quae 
magnam habet remunerationem; 

patientia enim vobis necessaria est, ut voluntatem 
Dei facientes reportetis promissionem. 

Adhuc enim modicum quantulum, qui venturus est, 
veniet et non tardabit. 

Iustus autem meus ex fide vivet; quod si 
subtraxerit se, non sibi complacet in eo anima 
mea. 

Nos autem non sumus subtractionis in perditionem, 
sed fidei in acquisitionem animae. 

Est autem fides sperando rum substantia, rerum 
argu mentum non apparentium. 

In hac enim testimonium consecuti sunt seniores. 

Fide intellegimus aptata esse saecula verbo Dei, 
ut ex invisibilibus visibilia facta sint. 

Fide ampliorem hostiam Abel quam Cain obtulit Deo, 
per quam testimonium consecutus est esse iustus, 
testimonium perhibente muneribus eius Deo; et per 
illam defunctus adhuc loquitur. 

Fide Henoch translatus est, ne videret mortem, et 
non inveniebatur, quia transtulit illum Deus; ante 
translationem enim testimonium accepit placuisse 
Deo. 

Sine fide autem impossibile placere; credere enim 
oportet accedentem ad Deum quia est et 
inquirentibus se remunerator fit. 

Fide Noe, responso accepto de his, quae adhuc non 
videbantur, reveritus aptavit arcam in salutem 
domus suae; per quam damnavit mundum, et 
iustitiae, quae secundum fidem est, heres est 
institutus. 

Fide vocatus Abraham oboedivit in locum exire, 
quem accepturus erat in hereditatem; et exivit 
nesciens quo iret. 

Fide peregrinatus est in terra promissionis 
tamquam in aliena, in casulis habitando cum Isaac 
et Iacob, coheredibus promissionis eiusdem; 

exspectabat enim fundamenta habentem civitatem, 
cuius artifex et conditor Deus. 

Fide — et ipsa Sara sterilis — virtutem in 
conceptionem seminis accepit etiam praeter tempus 
aetatis, quoniam fidelem credidit esse, qui 
promiserat; 

propter quod et ab uno orti sunt, et hoc emortuo, 
tamquam sidera caeli in multitudine, et sicut 
arena, quae est ad oram maris, innumerabilis. 

Iuxta fidem defuncti sunt omnes isti, non acceptis 
promissionibus, sed a longe eas aspicientes et 
salutantes, et confitentes quia peregrini et 
hospites sunt supra terram; 

qui enim haec dicunt, significant se patriam 
inquirere. 

Et si quidem illius meminissent, de qua exierant, 
habebant utique tempus revertendi; 

nunc autem meliorem appetunt, id est caelestem. 
Ideo non confunditur Deus vocari Deus eorum, 
paravit enim illis civitatem. 

Fide obtulit Abraham Isaac, cum tentaretur; et 
unigenitum offerebat ille, qui susceperat 
promissiones, 

ad quem dictum erat: " In Isaac vocabitur tibi 
semen ", 

arbitratus quia et a mortuis suscitare potens est 
Deus; unde eum et in parabola reportavit. 

Fide et de futuris benedixit Isaac Iacob et Esau. 

Fide Iacob moriens singulis filiorum Ioseph 
benedixit et adoravit super fastigium virgae suae. 

Fide Ioseph moriens de profectione filiorum Israel 
memoratus est et de ossibus suis mandavit. 

Fide Moyses natus occultatus est mensibus tribus a 
parentibus suis, eo quod vidissent formosum 
infantem et non timuerunt regis edictum. 

Fide Moyses grandis factus negavit se dici filium 
filiae pharaonis, 

magis eligens affligi cum populo Dei quam 
temporalem peccati habere iucunditatem, 

maiores divitias aestimans thesauris Aegypti 
improperium Christi; aspiciebat enim in 
remunerationem. 

Fide reliquit Aegyptum non veritus animositatem 
regis, invisibilem enim tamquam videns sustinuit. 

Fide celebravit Pascha et sanguinis effusionem, 
ne, qui vastabat primogenita, tangeret ea. 

Fide transierunt mare Rubrum tamquam per aridam 
terram, quod experti Aegyptii devorati sunt. 

Fide muri Iericho ruerunt circuiti diebus septem. 

Fide Rahab meretrix non periit cum incredulis, 
quia exceperat exploratores cum pace. 

Et quid adhuc dicam? Deficiet enim me tempus 
enarrantem de Gedeon, Barac, Samson, Iephte, David 
et Samuel atque prophetis, 

qui per fidem devicerunt regna, operati sunt 
iustitiam, adepti sunt repromissiones, 
obturaverunt ora leonum, 

exstinxerunt impetum ignis, effugerunt aciem 
gladii, convaluerunt de infirmitate, fortes facti 
sunt in bello, castra verterunt exterorum; 

acceperunt mulieres de resurrectione mortuos suos; 
alii autem distenti sunt, non suscipientes 
redemptionem, ut meliorem invenirent 
resurrectionem; 

alii vero ludibria et verbera experti sunt, 
insuper et vincula et carcerem; 

lapidati sunt, secti sunt, in occisione gladii 
mortui sunt, circumierunt in melotis, in pellibus 
caprinis, egentes, angustiati, afflicti, 

quibus dignus non erat mundus, in solitudinibus 
errantes et montibus et speluncis et in cavernis 
terrae. 

Et hi omnes testimonium per fidem consecuti non 
reportaverunt promissionem, 

Deo pro nobis melius aliquid providente, ut ne 
sine nobis consummarentur. 

Ideoque et nos tantam ha bentes circumpositam 
nobis nubem testium, deponentes omne pondus et 
circumstans nos peccatum, per patientiam curramus 
propositum nobis certamen, 

aspicientes in ducem fidei et consummatorem Iesum, 
qui pro gaudio sibi proposito sustinuit crucem, 
confusione contempta, atque in dextera throni Dei 
sedet. 

Recogitate enim eum, qui talem sustinuit a 
peccatoribus adversum semetipsum contradictionem, 
ut ne fatigemini animis vestris deficientes. 

Nondum usque ad sanguinem restitistis adversus 
peccatum repugnantes; 

et obliti estis exhortationis, quae vobis tamquam 
filiis loquitur: " Fili mi, noli neglegere 
disciplinam Domini neque deficias, dum ab eo 
argueris: 

quem enim diligit, Dominus castigat, flagellat 
autem omnem filium, quem recipit ". 

Ad disciplinam suffertis; tamquam filios vos 
tractat Deus. Quis enim filius, quem non corripit 
pater? 

Quod si extra disciplinam estis, cuius participes 
facti sunt omnes, ergo adulterini et non filii 
estis! 

Deinde patres quidem carnis nostrae habebamus 
eruditores et reverebamur; non multo magis 
obtemperabimus Patri spirituum et vivemus? 

Et illi quidem ad tempus paucorum dierum, secundum 
quod videbatur illis, castigabant; hic autem ad 
id, quod utile est ad participandam sanctitatem 
eius. 

Omnis autem disciplina in praesenti quidem videtur 
non esse gaudii sed maeroris; postea autem fructum 
pacificum exercitatis per eam reddit iustitiae. 

Propter quod remissas manus et soluta genua 
erigite 

et gressus rectos facite pedibus vestris, ut, quod 
claudum est, non extorqueatur, magis autem 
sanetur. 

Pacem sectamini cum omnibus et sanctificationem, 
sine qua nemo videbit Dominum, 

providentes, ne quis desit gratiae Dei, ne qua 
radix amaritudinis sursum germinans perturbet, et 
per illam inquinentur multi; 

ne quis fornicator aut profanus ut Esau, qui 
propter unam escam vendidit primogenita sua. 

Scitis enim quoniam et postea cupiens hereditare 
benedictionem reprobatus est; non enim invenit 
paenitentiae locum, quamquam cum lacrimis 
inquisisset eam. 

Non enim accessistis ad tractabilem et ardentem 
ignem et turbinem et caliginem et procellam 

et tubae sonum et vocem verborum, quam qui 
audierunt, recusaverunt, ne ultra eis fieret 
verbum; 

non enim portabant mandatum: " Et si bestia 
tetigerit montem, lapidabitur"; 

et ita terribile erat, quod videbatur, Moyses 
dixit: " Exterritus sum et tremebundus ". 

Sed accessistis ad Sion montem et civitatem Dei 
viventis, Ierusalem caelestem, et multa milia 
angelorum, frequentiam 

et ecclesiam primogenitorum, qui conscripti sunt 
in caelis, et iudicem Deum omnium et spiritus 
iustorum, qui consummati sunt, 

et testamenti novi mediatorem Iesum et sanguinem 
aspersionis, melius loquentem quam Abel. 

Videte, ne recusetis loquentem; si enim illi non 
effugerunt recusantes eum, qui super terram 
loquebatur, multo magis nos, qui de caelis 
loquentem avertimus; 

cuius vox movit terram tunc, modo autem 
pronuntiavit dicens: " Adhuc semel ego movebo non 
solum terram sed et caelum ". 

Hoc autem " adhuc semel " declarat mobilium 
translationem tamquam factorum, ut maneant ea, 
quae sunt immobilia. 

Itaque, regnum immobile suscipientes, habeamus 
gratiam, per quam serviamus placentes Deo cum 
reverentia et metu; 

etenim Deus noster ignis consumens est. 

Caritas fraternitatis maneat. 

Hospitalitatem nolite obli visci; per hanc enim 
quidam nescientes hospitio receperunt angelos. 

Mementote vinctorum tamquam simul vincti, 
laborantium tamquam et ipsi in corpore morantes. 

Honorabile conubium in omnibus, et torus 
immaculatus; fornicatores enim et adulteros 
iudicabit Deus. 

Sint mores sine avaritia; contenti praesentibus. 
Ipse enim dixit: " Non te deseram neque 
derelinquam ", 

ita ut confidenter dicamus: " Dominus mihi adiutor 
est, non timebo; quid faciet mihi homo? ". 

Mementote praepositorum vestrorum, qui vobis 
locuti sunt verbum Dei; quorum intuentes exitum 
conversationis, imitamini fidem. 

Iesus Christus heri et hodie idem, et in saecula! 

Doctrinis variis et peregrinis nolite abduci; 
optimum enim est gratia stabiliri cor, non escis, 
quae non profuerunt ambulantibus in eis. 

Habemus altare, de quo edere non habent 
potestatem, qui tabernaculo deserviunt. 

Quorum enim animalium infertur sanguis pro peccato 
in Sancta per pontificem, horum corpora cremantur 
extra castra. 

Propter quod et Iesus, ut sanctificaret per suum 
sanguinem populum, extra portam passus est. 

Exeamus igitur ad eum extra castra, improperium 
eius portantes; 

non enim habemus hic manentem civitatem, sed 
futuram inquirimus. 

Per ipsum ergo offeramus hostiam laudis semper 
Deo, id est fructum labiorum confitentium nomini 
eius. 

Beneficientiae autem et communionis nolite 
oblivisci; talibus enim hostiis oblectatur Deus. 

Oboedite praepositis vestris et subiacete eis; 
ipsi enim pervigilant pro animabus vestris quasi 
rationem reddituri, ut cum gaudio hoc faciant et 
non gementes; hoc enim non expedit vobis. 

Orate pro nobis; confidimus enim quia bonam 
conscientiam habemus, in omnibus bene volentes 
conversari. 

Amplius autem deprecor vos hoc facere, ut quo 
celerius restituar vobis. 

Deus autem pacis, qui eduxit de mortuis pastorem 
magnum ovium in sanguine testamenti aeterni, 
Dominum nostrum Iesum, 

aptet vos in omni bono, ut faciatis voluntatem 
eius, faciens in nobis, quod placeat coram se per 
Iesum Christum, cui gloria in saecula saeculorum. 
Amen. 

Rogo autem vos, fratres, sufferte sermonem 
exhortationis; etenim perpaucis scripsi vobis. 

Cognoscite fratrem nostrum Timotheum dimissum 
esse; cum quo, si celerius venerit, videbo vos. 

Salutate omnes praepositos vestros et omnes 
sanctos. Salutant vos, qui de Italia sunt. 

Gratia cum omnibus vobis. 

Iacobus, Dei et Domini Iesu Christi servus, 
duodecim tribu bus, quae sunt in dispersione, 
salutem. 

Omne gaudium existimate, fratres mei, cum in 
tentationibus variis incideritis, 

scientes quod probatio fidei vestrae patientiam 
operatur; 

patientia autem opus perfectum habeat, ut sitis 
perfecti et integri, in nullo deficientes. 

Si quis autem vestrum indiget sapientia, postulet 
a Deo, qui dat omnibus affluenter et non 
improperat, et dabitur ei. 

Postulet autem in fide nihil haesitans; qui enim 
haesitat, similis est fluctui maris, qui a vento 
movetur et circumfertur. 

Non ergo aestimet homo ille quod accipiat aliquid 
a Domino, 

vir duplex animo, inconstans in omnibus viis suis. 

Glorietur autem frater humilis in exaltatione sua, 

dives autem in humilitate sua, quoniam sicut flos 
feni transibit. 

Exortus est enim sol cum ardore et arefecit fenum, 
et flos eius decidit, et decor vultus eius 
deperiit; ita et dives in itineribus suis 
marcescet. 

Beatus vir, qui suffert tentationem, quia, cum 
probatus fuerit, accipiet coronam vitae, quam 
repromisit Deus diligentibus se. 

Nemo, cum tentatur, dicat: " A Deo tentor "; Deus 
enim non tentatur malis, ipse autem neminem 
tentat. 

Unusquisque vero tentatur a concupiscentia sua 
abstractus et illectus; 

dein concupiscentia, cum conceperit, parit 
peccatum; peccatum vero, cum consummatum fuerit, 
generat mortem. 

Nolite errare, fratres mei dilectissimi. 

Omne datum optimum et omne donum perfectum de 
sursum est, descendens a Patre luminum, apud quem 
non est transmutatio nec vicissitudinis 
obumbratio. 

Voluntarie genuit nos verbo veritatis, ut simus 
primitiae quaedam creaturae eius. 

Scitis, fratres mei dilecti. Sit autem omnis homo 
velox ad audiendum, tardus autem ad loquendum et 
tardus ad iram; 

ira enim viri iustitiam Dei non operatur. 

Propter quod abicientes omnem immunditiam et 
abundantiam malitiae, in mansuetudine suscipite 
insitum verbum, quod potest salvare animas 
vestras. 

Estote autem factores verbi et non auditores 
tantum fallentes vosmetipsos. 

Quia si quis auditor est verbi et non factor, hic 
comparabitur viro consideranti vultum nativitatis 
suae in speculo; 

consideravit enim se et abiit, et statim oblitus 
est qualis fuerit. 

Qui autem perspexerit in lege perfecta libertatis 
et permanserit, non auditor obliviosus factus sed 
factor operis, hic beatus in facto suo erit. 

Si quis putat se religiosum esse, non freno 
circumducens linguam suam sed seducens cor suum, 
huius vana est religio. 

Religio munda et immaculata apud Deum et Patrem 
haec est: visitare pupillos et viduas in 
tribulatione eorum, immaculatum se custodire ab 
hoc saeculo. 

Fratres mei, nolite in persona rum acceptione 
habere fidem Domini nostri Iesu Christi gloriae. 

Etenim, si introierit in synagogam vestram vir 
aureum anulum habens in veste candida, introierit 
autem et pauper in sordido habitu, 

et intendatis in eum, qui indutus est veste 
praeclara, et dixeritis: " Tu sede hic bene ", 
pauperi autem dicatis: " Tu sta illic aut sede sub 
scabello meo "; 

nonne iudicatis apud vosmetipsos et facti estis 
iudices cogitationum iniquarum? 

Audite, fratres mei dilectissimi. Nonne Deus 
elegit, qui pauperes sunt mundo, divites in fide 
et heredes regni, quod repromisit diligentibus se? 

Vos autem exhonorastis pauperem. Nonne divites 
opprimunt vos et ipsi trahunt vos ad iudicia? 

Nonne ipsi blasphemant bonum nomen, quod invocatum 
est super vos? 

Si tamen legem perficitis regalem secundum 
Scripturam: " Diliges proximum tuum sicut teipsum 
", bene facitis; 

si autem personas accipitis, peccatum operamini, 
redarguti a lege quasi transgressores. 

Quicumque autem totam legem servaverit, offendat 
autem in uno, factus est omnium reus. 

Qui enim dixit: " Non moechaberis ", dixit et: " 
Non occides "; quod si non moecharis, occidis 
autem, factus es transgressor legis. 

Sic loquimini et sic facite sicut per legem 
libertatis iudicandi. 

Iudicium enim sine misericordia illi, qui non 
fecit misericordiam; superexsultat misericordia 
iudicio. 

Quid proderit, fratres mei, si fidem quis dicat se 
habere, opera autem non habeat? Numquid poterit 
fides salvare eum? 

Si frater aut soror nudi sunt et indigent victu 
cotidiano, 

dicat autem aliquis de vobis illis: " Ite in pace, 
calefacimini et saturamini ", non dederitis autem 
eis, quae necessaria sunt corporis, quid proderit? 

Sic et fides, si non habeat opera, mortua est in 
semetipsa. 

Sed dicet quis: " Tu fidem habes, et ego opera 
habeo ". Ostende mihi fidem tuam sine operibus, et 
ego tibi ostendam ex operibus meis fidem. 

Tu credis quoniam unus est Deus? Bene facis; et 
daemones credunt et contremiscunt! 

Vis autem scire, o homo inanis, quoniam fides sine 
operibus otiosa est? 

Abraham, pater noster, nonne ex operibus 
iustificatus est offerens Isaac filium suum super 
altare? 

Vides quoniam fides cooperabatur operibus illius, 
et ex operibus fides consummata est; 

et suppleta est Scriptura dicens: " Credidit 
Abraham Deo, et reputatum est illi ad iustitiam ", 
et amicus Dei appellatus est. 

Videtis quoniam ex operibus iustificatur homo et 
non ex fide tantum. 

Similiter autem et Rahab, meretrix nonne ex 
operibus iustificata est suscipiens nuntios et 
alia via eiciens? 

Sicut enim corpus sine spiritu emortuum est, ita 
et fides sine operibus mortua est. 

Nolite plures magistri fieri, fra tres mei, 
scientes quoniam maius iudicium accipiemus. 

In multis enim offendimus omnes. Si quis in verbo 
non offendit, hic perfectus est vir, potens etiam 
freno circumducere totum corpus. 

Si autem equorum frenos in ora mittimus ad 
oboediendum nobis, et omne corpus illorum 
circumferimus. 

Ecce et naves, cum tam magnae sint et a ventis 
validis minentur, circumferuntur a minimo 
gubernaculo, ubi impetus dirigentis voluerit; 

ita et lingua modicum quidem membrum est et magna 
exsultat. Ecce quantus ignis quam magnam silvam 
incendit! 

Et lingua ignis est, universitas iniquitatis; 
lingua constituitur in membris nostris, quae 
maculat totum corpus et inflammat rotam 
nativitatis et inflammatur a gehenna. 

Omnis enim natura et bestiarum et volucrum et 
serpentium et etiam cetorum domatur et domita est 
a natura humana; 

linguam autem nullus hominum domare potest, 
inquietum malum, plena veneno mortifero. 

In ipsa benedicimus Dominum et Patrem et in ipsa 
maledicimus homines, qui ad similitudinem Dei 
facti sunt; 

ex ipso ore procedit benedictio et maledictio. Non 
oportet, fratres mei, haec ita fieri. 

Numquid fons de eodem foramine emanat dulcem et 
amaram aquam? 

Numquid potest, fratres mei, ficus olivas facere, 
aut vitis ficus? Neque salsa dulcem potest facere 
aquam. 

Quis sapiens et disciplinatus inter vos? Ostendat 
ex bona conversatione operationem suam in 
mansuetudine sapientiae. 

Quod si zelum amarum habetis et contentiones in 
cordibus vestris, nolite gloriari et mendaces esse 
adversus veritatem. 

Non est ista sapientia desursum descendens, sed 
terrena, animalis, diabolica; 

ubi enim zelus et contentio, ibi inconstantia et 
omne opus pravum. 

Quae autem desursum est sapientia primum quidem 
pudica est, deinde pacifica, modesta, suadibilis, 
plena misericordia et fructibus bonis, non 
iudicans, sine simulatione; 

fructus autem iustitiae in pace seminatur 
facientibus pacem. 

Unde bella et unde lites in vobis? Nonne hinc, ex 
concupi scentiis vestris, quae militant in membris 
vestris? 

Concupiscitis et non habetis; occiditis et zelatis 
et non potestis adipisci; litigatis et 
belligeratis. Non habetis, propter quod non 
postulatis; 

petitis et non accipitis, eo quod male petitis, ut 
in concupiscentiis vestris insumatis. 

Adulteri, nescitis quia amicitia huius mundi 
inimica est Dei? Quicumque ergo voluerit amicus 
esse saeculi huius, inimicus Dei constituitur. 

Aut putatis quia inaniter Scriptura dicat: " Ad 
invidiam concupiscit Spiritus, qui inhabitat in 
nobis? ". 

Maiorem autem dat gratiam; propter quod dicit: " 
Deus superbis resistit, humilibus autem dat 
gratiam ". 

Subicimini igitur Deo; resistite autem Diabolo, et 
fugiet a vobis. 

Appropiate Deo, et appropinquabit vobis. Emundate 
manus, peccatores; et purificate corda, duplices 
animo. 

Miseri estote et lugete et plorate; risus vester 
in luctum convertatur, et gaudium in maerorem. 

Humiliamini in conspectu Domini, et exaltabit vos. 

Nolite detrahere alterutrum, fratres; qui detrahit 
fratri, aut qui iudicat fratrem suum, detrahit 
legi et iudicat legem; si autem iudicas legem, non 
es factor legis sed iudex. 

Unus est legislator et iudex, qui potest salvare 
et perdere; tu autem quis es, qui iudicas 
proximum? 

Age nunc, qui dicitis: " Hodie aut crastino ibimus 
in illam civitatem et faciemus quidem ibi annum et 
mercabimur et lucrum faciemus "; 

qui ignoratis, quae erit in crastinum vita vestra! 
Vapor enim estis ad modicum parens, deinceps 
exterminatur; 

pro eo ut dicatis: " Si Dominus voluerit, et 
vivemus et faciemus hoc aut illud ". 

Nunc autem gloriamini in superbiis vestris; omnis 
gloriatio talis maligna est. 

Scienti igitur bonum facere et non facienti, 
peccatum est illi! 

Age nunc, divites, plorate ulu lantes in miseriis, 
quae adve nient vobis. 

Divitiae vestrae putrefactae sunt, et vestimenta 
vestra a tineis comesta sunt, 

aurum et argentum vestrum aeruginavit, et aerugo 
eorum in testimonium vobis erit et manducabit 
carnes vestras sicut ignis: thesaurizastis in 
novissimis diebus. 

Ecce merces operariorum, qui messuerunt regiones 
vestras, quae fraudata est a vobis, clamat, et 
clamores eorum, qui messuerunt, in aures Domini 
Sabaoth introierunt. 

Epulati estis super terram et in luxuriis fuistis, 
enutristis corda vestra in die occisionis. 

Addixistis, occidistis iustum. Non resistit vobis. 

Patientes igitur estote, fratres, usque ad 
adventum Domini. Ecce agricola exspectat pretiosum 
fructum terrae, patienter ferens, donec accipiat 
imbrem temporaneum et serotinum. 

Patientes estote, et vos, confirmate corda vestra, 
quoniam adventus Domini appropinquavit. 

Nolite ingemiscere, fratres, in alterutrum, ut non 
iudicemini; ecce iudex ante ianuam assistit. 

Exemplum accipite, fratres, laboris et patientiae 
prophetas, qui locuti sunt in nomine Domini. 

Ecce beatificamus eos, qui sustinuerunt; 
sufferentiam Iob audistis et finem Domini 
vidistis, quoniam misericors est Dominus et 
miserator. 

Ante omnia autem, fratres mei, nolite iurare neque 
per caelum neque per terram, neque aliud 
quodcumque iuramentum; sit autem vestrum " Est " 
est, et " Non " non, uti non sub iudicio 
decidatis. 

Tristatur aliquis vestrum? Oret. Aequo animo est? 
Psallat. 

Infirmatur quis in vobis? Advocet presbyteros 
ecclesiae, et orent super eum, unguentes eum oleo 
in nomine Domini. 

Et oratio fidei salvabit infirmum, et allevabit 
eum Dominus; et si peccata operatus fuerit, 
dimittentur ei. 

Confitemini ergo alterutrum peccata et orate pro 
invicem, ut sanemini. Multum enim valet deprecatio 
iusti operans. 

Elias homo erat similis nobis passibilis et 
oratione oravit, ut non plueret, et non pluit 
super terram annos tres et menses sex; 

et rursum oravit, et caelum dedit pluviam, et 
terra germinavit fructum suum. 

Fratres mei, si quis ex vobis erraverit a 
veritate, et converterit quis eum, 

scire debet quoniam, qui converti fecerit 
peccatorem ab errore viae eius, salvabit animam 
suam a morte et operiet multitudinem peccatorum. 

Petrus apostolus Iesu Christi electis advenis 
dispersionis Pon ti, Galatiae, Cappadociae, Asiae 
et Bithyniae, 

secundum praescientiam Dei Patris, in 
sanctificatione Spiritus, in oboedientiam et 
aspersionem sanguinis Iesu Christi: gratia vobis 
et pax multiplicetur. 

Benedictus Deus et Pater Domini nostri Iesu 
Christi, qui secundum magnam misericordiam suam 
regeneravit nos in spem vivam per resurrectionem 
Iesu Christi ex mortuis, 

in hereditatem incorruptibilem et incontaminatam 
et immarcescibilem, conservatam in caelis propter 
vos, 

qui in virtute Dei custodimini per fidem in 
salutem, paratam revelari in tempore novissimo. 

In quo exsultatis, modicum nunc si oportet 
contristati in variis tentationibus, 

ut probatio vestrae fidei multo pretiosior auro, 
quod perit, per ignem quidem probato, inveniatur 
in laudem et gloriam et honorem in revelatione 
Iesu Christi. 

Quem cum non videritis, diligitis; in quem nunc 
non videntes, credentes autem, exsultatis laetitia 
inenarrabili et glorificata, 

reportantes finem fidei vestrae salutem animarum. 

De qua salute exquisierunt atque scrutati sunt 
prophetae, qui de futura in vos gratia 
prophetaverunt, 

scrutantes in quod vel quale tempus significaret, 
qui erat in eis Spiritus Christi, praenuntians 
eas, quae in Christo sunt, passiones et 
posteriores glorias; 

quibus revelatum est quia non sibi ipsis, vobis 
autem ministrabant ea, quae nunc nuntiata sunt 
vobis per eos, qui evangelizaverunt vos, Spiritu 
Sancto misso de caelo, in quae desiderant angeli 
prospicere. 

Propter quod succincti lumbos mentis vestrae, 
sobrii, perfecte sperate in eam, quae offertur 
vobis, gratiam in revelatione Iesu Christi. 

Quasi filii oboedientiae, non configurati 
prioribus in ignorantia vestra desideriis, 

sed secundum eum, qui vocavit vos, sanctum, et 
ipsi sancti in omni conversatione sitis, 

quoniam scriptum est: " Sancti eritis, quia ego 
sanctus sum ". 

Et si Patrem invocatis eum, qui sine acceptione 
personarum iudicat secundum uniuscuiusque opus, in 
timore incolatus vestri tempore conversamini, 

scientes quod non corruptibilibus argento vel auro 
redempti estis de vana vestra conversatione a 
patribus tradita, 

sed pretioso sanguine quasi Agni incontaminati et 
immaculati Christi, 

praecogniti quidem ante constitutionem mundi, 
manifestati autem novissimis temporibus propter 
vos, 

qui per ipsum fideles estis in Deum, qui 
suscitavit eum a mortuis et dedit ei gloriam, ut 
fides vestra et spes esset in Deum. 

Animas vestras castificantes in oboedientia 
veritatis ad fraternitatis amorem non fictum, ex 
corde invicem diligite attentius, 

renati non ex semine corruptibili sed 
incorruptibili per verbum Dei vivum et permanens: 

quia omnis caro ut fenum, et omnis gloria eius 
tamquam flos feni. Exaruit fenum, et flos decidit; 

verbum autem Domini manet in aeternum. Hoc est 
autem verbum, quod evangelizatum est in vos. 

Deponentes igitur omnem ma litiam et omnem dolum 
et simu lationes et invidias et omnes 
detractiones, 

sicut modo geniti infantes, rationale sine dolo 
lac concupiscite, ut in eo crescatis in salutem, 

si gustastis quoniam dulcis Dominus. 

Ad quem accedentes, lapidem vivum, ab hominibus 
quidem reprobatum, coram Deo autem electum, 
pretiosum, 

et ipsi tamquam lapides vivi aedificamini domus 
spiritalis in sacerdotium sanctum offerre 
spiritales hostias acceptabiles Deo per Iesum 
Christum. 

Propter quod continet Scriptura: " Ecce pono in 
Sion lapidem angularem, electum, pretiosum; et, 
qui credit in eo, non confundetur ". 

Vobis igitur honor credentibus; non credentibus 
autem " Lapis, quem reprobaverunt aedificantes, 
hic factus est in caput anguli " 

et " lapis offensionis et petra scandali "; qui 
offendunt verbo non credentes, in quod et positi 
sunt. 

Vos autem genus electum, regale sacerdotium, gens 
sancta, populus in acquisitionem, ut virtutes 
annuntietis eius, qui de tenebris vos vocavit in 
admirabile lumen suum: 

qui aliquando non populus, nunc autem populus Dei; 
qui non consecuti misericordiam, nunc autem 
misericordiam consecuti. 

Carissimi, obsecro tamquam advenas et peregrinos 
abstinere vos a carnalibus desideriis, quae 
militant adversus animam; 

conversationem vestram inter gentes habentes 
bonam, ut in eo, quod detrectant de vobis tamquam 
de malefactoribus, ex bonis operibus considerantes 
glorificent Deum in die visitationis. 

Subiecti estote omni humanae creaturae propter 
Dominum: sive regi quasi praecellenti 

sive ducibus tamquam ab eo missis ad vindictam 
malefactorum, laudem vero bonorum; 

quia sic est voluntas Dei, ut benefacientes 
obmutescere faciatis imprudentium hominum 
ignorantiam, 

quasi liberi, et non quasi velamen habentes 
malitiae libertatem, sed sicut servi Dei. 

Omnes honorate, fraternitatem diligite, Deum 
timete, regem honorificate. 

Servi, subditi estote in omni timore dominis, non 
tantum bonis et modestis sed etiam pravis. 

Haec est enim gratia, si propter conscientiam Dei 
sustinet quis tristitias, patiens iniuste. 

Quae enim gloria est, si peccantes et colaphizati 
sustinetis? Sed si benefacientes et patientes 
sustinetis, haec est gratia apud Deum. 

In hoc enim vocati estis, quia et Christus passus 
est pro vobis, vobis relinquens exemplum, ut 
sequamini vestigia eius: 

qui peccatum non fecit, nec inventus est dolus in 
ore ipsius; 

qui cum malediceretur, non remaledicebat; cum 
pateretur, non comminabatur, commendabat autem 
iuste iudicanti; 

qui peccata nostra ipse pertulit in corpore suo 
super lignum, ut peccatis mortui iustitiae 
viveremus; cuius livore sanati estis. 

Eratis enim sicut oves errantes, sed conversi 
estis nunc ad pastorem et episcopum animarum 
vestrarum. 

Similiter mulieres subditae sint suis viris, ut et 
si qui non cre dunt verbo, per mulierum 
conversationem sine verbo lucrifiant, 

considerantes castam in timore conversationem 
vestram; 

quarum sit non extrinsecus capillaturae aut 
circumdationis auri aut indumenti vestimentorum 
cultus, 

sed qui absconditus cordis est homo, in 
incorruptibilitate mitis et quieti spiritus, qui 
est in conspectu Dei locuples. 

Sic enim aliquando et sanctae mulieres sperantes 
in Deo ornabant se subiectae propriis viris, 

sicut Sara oboediebat Abrahae dominum eum vocans: 
cuius estis filiae benefacientes et non timentes 
ullam perturbationem. 

Viri similiter cohabitantes secundum scientiam 
quasi infirmiori vaso muliebri impertientes 
honorem, tamquam et coheredibus gratiae vitae, uti 
ne impediantur orationes vestrae. 

In fine autem omnes unanimes, compatientes, 
fraternitatis amatores, misericordes, humiles, 

non reddentes malum pro malo vel maledictum pro 
maledicto, sed e contrario benedicentes, quia in 
hoc vocati estis, ut benedictionem hereditate 
accipiatis. 

" Qui enim vult vitam diligere et videre dies 
bonos, coerceat linguam suam a malo, 

et labia eius ne loquantur dolum; declinet autem a 
malo et faciat bonum, inquirat pacem et 
persequatur eam. 

Quia oculi Domini super iustos, et aures eius in 
preces eorum; vultus autem Domini super facientes 
mala ". 

Et quis est qui vobis noceat, si boni aemulatores 
fueritis? 

Sed et si patimini propter iustitiam, beati! 
Timorem autem eorum ne timueritis et non 
conturbemini, 

Dominum autem Christum sanctificate in cordibus 
vestris, parati semper ad defensionem omni 
poscenti vos rationem de ea, quae in vobis est 
spe; 

sed cum mansuetudine et timore, conscientiam 
habentes bonam, ut in quo de vobis detrectatur, 
confundantur, qui calumniantur vestram bonam in 
Christo conversationem. 

Melius est enim benefacientes, si velit voluntas 
Dei, pati quam malefacientes. 

Quia et Christus semel pro peccatis passus est, 
iustus pro iniustis, ut vos adduceret ad Deum, 
mortificatus quidem carne, vivificatus autem 
Spiritu: 

in quo et his, qui in carcere erant, spiritibus 
adveniens praedicavit, 

qui increduli fuerant aliquando, quando 
exspectabat Dei patientia in diebus Noe, cum 
fabricaretur arca, in qua pauci, id est octo 
animae, salvae factae sunt per aquam. 

Cuius antitypum, baptisma, et vos nunc salvos 
facit, non carnis depositio sordium sed 
conscientiae bonae rogatio in Deum, per 
resurrectionem Iesu Christi, 

qui est in dextera Dei, profectus in caelum, 
subiectis sibi angelis et potestatibus et 
virtutibus. 

Christo igitur passo in carne, et vos eadem 
cogitatione armami ni, quia, qui passus est carne, 
desiit a peccato; 

ut iam non hominum concupiscentiis sed voluntate 
Dei, quod reliquum est in carne vivat temporis. 

Sufficit enim praeteritum tempus ad voluntatem 
gentium consummandam, vobis, qui ambulastis in 
luxuriis, concupiscentiis, vinolentiis, 
comissationibus, potationibus et illicitis 
idolorum cultibus. 

In quo mirantur non concurrentibus vobis in eandem 
luxuriae effusionem, blasphemantes; 

qui reddent rationem ei, qui paratus est iudicare 
vivos et mortuos. 

Propter hoc enim et mortuis evangelizatum est, ut 
iudicentur quidem secundum homines carne, vivant 
autem secundum Deum Spiritu. 

Omnium autem finis appropinquavit. Estote itaque 
prudentes et vigilate in orationibus. 

Ante omnia mutuam in vosmetipsos caritatem 
continuam habentes, quia caritas operit 
multitudinem peccatorum; 

hospitales invicem sine murmuratione; 

unusquisque, sicut accepit donationem, in 
alterutrum illam administrantes, sicut boni 
dispensatores multiformis gratiae Dei. 

Si quis loquitur, quasi sermones Dei; si quis 
ministrat, tamquam ex virtute, quam largitur Deus, 
ut in omnibus glorificetur Deus per Iesum 
Christum: cui est gloria et imperium in saecula 
saeculorum. Amen. 

Carissimi, nolite mirari in fervore, qui ad 
tentationem vobis fit, quasi novi aliquid vobis 
contingat, 

sed, quemadmodum communicatis Christi passionibus, 
gaudete, ut et in revelatione gloriae eius 
gaudeatis exsultantes. 

Si exprobramini in nomine Christi, beati, quoniam 
Spiritus gloriae et Dei super vos requiescit. 

Nemo enim vestrum patiatur quasi homicida aut fur 
aut maleficus aut alienorum speculator; 

si autem ut christianus, non erubescat, glorificet 
autem Deum in isto nomine. 

Quoniam tempus est, ut incipiat iudicium a domo 
Dei; si autem primum a nobis, qui finis eorum, qui 
non credunt Dei evangelio? 

" Et si iustus vix salvatur, impius et peccator 
ubi parebit? ". 

Itaque et hi, qui patiuntur secundum voluntatem 
Dei, fideli Creatori commendent animas suas in 
benefacto. 

Seniores ergo, qui in vobis sunt, obsecro, 
consenior et testis Chri sti passionum, qui et 
eius, quae in futuro revelanda est, gloriae 
communicator: 

Pascite, qui est in vobis, gregem Dei, providentes 
non coacto sed spontanee secundum Deum, neque 
turpis lucri gratia sed voluntarie, 

neque ut dominantes in cleris sed formae facti 
gregis. 

Et cum apparuerit Princeps pastorum, percipietis 
immarcescibilem gloriae coro nam. 

Similiter, adulescentes, subditi estote 
senioribus. Omnes autem invicem humilitatem 
induite, quia Deus superbis resistit, humilibus 
autem dat gratiam. 

Humiliamini igitur sub potenti manu Dei, ut vos 
exaltet in tempore, 

omnem sollicitudinem vestram proicientes in eum, 
quoniam ipsi cura est de vobis. 

Sobrii estote, vigilate. Adversarius vester 
Diabolus tamquam leo rugiens circuit quaerens quem 
devoret. 

Cui resistite fortes fide, scientes eadem 
passionum ei, quae in mundo est, vestrae 
fraternitati fieri. 

Deus autem omnis gratiae, qui vocavit vos in 
aeternam suam gloriam in Christo Iesu, modicum 
passos ipse perficiet, confirmabit, solidabit, 
fundabit. 

Ipsi imperium in saecula saeculorum. Amen. 

Per Silvanum vobis fidelem fratrem, ut arbitror, 
breviter scripsi, obsecrans et contestans hanc 
esse veram gratiam Dei; in qua state. 

Salutat vos, quae est in Babylone, coelecta et 
Marcus filius meus. 

Salutate invicem in osculo caritatis. Pax vobis 
omnibus, qui estis in Christo. 

Simon Petrus servus et apo stolus Iesu Christi 
his, qui coae qualem nobis sortiti sunt fidem in 
iustitia Dei nostri et salvatoris Iesu Christi: 

gratia vobis et pax multiplicetur in cognitione 
Dei et Iesu Domini nostri. 

Quomodo omnia nobis divinae virtutis suae ad vitam 
et pietatem donatae per cognitionem eius, qui 
vocavit nos propria gloria et virtute, 

per quae pretiosa et maxima nobis promissa donata 
sunt, ut per haec efficiamini divinae consortes 
naturae, fugientes eam, quae in mundo est in 
concupiscentia, corruptionem; 

et propter hoc ipsum curam omnem subinferentes 
ministrate in fide vestra virtutem, in virtute 
autem scientiam, 

in scientia autem continentiam, in continentia 
autem patientiam, in patientia autem pietatem, 

in pietate autem amorem fraternitatis, in amore 
autem fraternitatis caritatem. 

Haec enim vobis, cum adsint et abundent, non 
vacuos nec sine fructu vos constituunt in Domini 
nostri Iesu Christi cognitionem; 

cui enim non praesto sunt haec, caecus est et 
nihil procul cernens, oblivionem accipiens 
purgationis veterum suorum delictorum. 

Quapropter, fratres, magis satagite, ut firmam 
vestram vocationem et electionem faciatis. Haec 
enim facientes non offendetis aliquando; 

sic enim abundanter ministrabitur vobis introitus 
in aeternum regnum Domini nostri et salvatoris 
Iesu Christi. 

Propter quod incipiam vos semper commonere de his, 
et quidem scientes et confirmatos in praesenti 
veritate. 

Iustum autem arbitror, quamdiu sum in hoc 
tabernaculo, suscitare vos in commonitione, 

certus quod velox est depositio tabernaculi mei, 
secundum quod et Dominus noster Iesus Christus 
significavit mihi; 

dabo autem operam et frequenter habere vos post 
obitum meum, ut horum memoriam faciatis. 

Non enim captiosas fabulas secuti notam fecimus 
vobis Domini nostri Iesu Christi virtutem et 
adventum, sed speculatores facti illius 
magnitudinis. 

Accipiens enim a Deo Patre honorem et gloriam, 
voce prolata ad eum huiuscemodi a magnifica 
gloria: " Filius meus, dilectus meus hic est, in 
quo ego mihi complacui "; 

et hanc vocem nos audivimus de caelo prolatam, cum 
essemus cum ipso in monte sancto. 

Et habemus firmiorem propheticum sermonem, cui 
bene facitis attendentes quasi lucernae lucenti in 
caliginoso loco, donec dies illucescat, et lucifer 
oriatur in cordibus vestris, 

hoc primum intellegentes quod omnis prophetia 
Scripturae propria interpretatione non fit; 

non enim voluntate humana prolata est prophetia 
aliquando, sed a Spiritu Sancto ducti locuti sunt 
a Deo homines. 

Fuerunt vero et pseudopro phetae in populo, sicut 
et in vo bis erunt magistri mendaces, qui 
introducent sectas perditionis et eum, qui emit 
eos, Dominatorem negantes superducent sibi celerem 
perditionem. 

Et multi sequentur eorum luxurias, propter quos 
via veritatis blasphemabitur; 

et in avaritia fictis verbis de vobis 
negotiabuntur. Quibus iudicium iam olim non 
cessat, et perditio eorum non dormitat. 

Si enim Deus angelis peccantibus non pepercit, sed 
rudentibus inferni detractos in tartarum tradidit 
in iudicium reservatos: 

et originali mundo non pepercit, sed octavum Noe 
iustitiae praeconem custodivit diluvium mundo 
impiorum inducens; 

et civitates Sodomae et Gomorrae in cinerem 
redigens eversione damnavit, exemplum ponens 
eorum, quae sunt impiis futura: 

et iustum Lot oppressum a nefandorum luxuria 
conversationis eruit: 

aspectu enim et auditu iustus habitans apud eos, 
de die in diem animam iustam iniquis operibus 
cruciabat. 

Novit Dominus pios de tentatione eripere, iniquos 
vero in diem iudicii puniendos reservare, 

maxime autem eos, qui post carnem in 
concupiscentia immunditiae ambulant 
dominationemque contemnunt. Audaces, superbi, 
glorias non metuunt blasphemantes, 

ubi angeli fortitudine et virtute cum sint 
maiores, non portant adversum illas coram Domino 
iudicium blasphemiae. 

Hi vero, velut irrationabilia animalia naturaliter 
genita in captionem et in corruptionem, in his, 
quae ignorant, blasphemantes, in corruptione sua 
et corrumpentur 

inviti percipientes mercedem iniustitiae; 
voluptatem existimantes diei delicias, 
coinquinationes et maculae deliciis affluentes, in 
voluptatibus suis luxuriantes vobiscum, 

oculos habentes plenos adulterae et incessabiles 
delicti, pellicientes animas instabiles, cor 
exercitatum avaritiae habentes, maledictionis 
filii; 

derelinquentes rectam viam erraverunt, secuti viam 
Balaam ex Bosor, qui mercedem iniquitatis amavit, 

correptionem vero habuit suae praevaricationis; 
subiugale mutum in hominis voce loquens prohibuit 
prophetae insipientiam. 

Hi sunt fontes sine aqua, et nebulae turbine 
exagitatae, quibus caligo tenebrarum reservatur. 

Superba enim vanitatis loquentes pelliciunt in 
concupiscentiis carnis luxuriis illos, qui 
paululum effugiunt eos, qui in errore 
conversantur, 

libertatem illis promittentes, cum ipsi servi sint 
corruptionis; a quo enim quis superatus est, huius 
servus est. 

Si enim refugientes coinquinationes mundi in 
cognitione Domini nostri et Salvatoris Iesu 
Christi his rursus implicati superantur, facta 
sunt eis posteriora deteriora prioribus. 

Melius enim erat illis non cognoscere viam 
iustitiae, quam post agnitionem retrorsum converti 
ab eo, quod illis traditum est, sancto mandato. 

Contigit enim eis illud veri proverbii: " Canis 
reversus ad suum vomitum ", et " Sus lota in 
volutabro luti ". 

Hanc vobis, carissimi, iam se cundam scribo 
epistulam, in quibus excito vestram in 
commonitione sinceram mentem, 

ut memores sitis eorum, quae praedicta sunt 
verborum a sanctis prophetis, et ab apostolis 
traditi vobis praecepti Domini et Salvatoris; 

hoc primum scientes, quod venient in novissimis 
diebus in illusione illudentes, iuxta proprias 
concupiscentias suas ambulantes, 

dicentes: " Ubi est promissio adventus eius? Ex 
quo enim patres dormierunt, omnia sic perseverant 
ab initio creaturae ". 

Latet enim eos hoc volentes, quod caeli erant 
prius, et terra de aqua et per aquam consistens 
Dei verbo, 

per quae ille tunc mundus aqua inundatus periit; 

caeli autem, qui nunc sunt, et terra eodem verbo 
repositi sunt igni, servati in diem iudicii et 
perditionis impiorum hominum. 

Unum vero hoc non lateat vos, carissimi, quia unus 
dies apud Dominum sicut mille anni, et mille anni 
sicut dies unus. 

Non tardat Dominus promissionem, sicut quidam 
tarditatem existimant, sed patienter agit in vos 
nolens aliquos perire, sed omnes ad paenitentiam 
reverti. 

Adveniet autem dies Domini ut fur, in qua caeli 
magno impetu transient, elementa vero calore 
solventur, et terra et opera, quae in ea 
invenientur. 

Cum haec omnia ita dissolvenda sint, quales 
oportet esse vos in sanctis conversationibus et 
pietatibus, 

exspectantes et properantes adventum diei Dei, 
propter quam caeli ardentes solventur, et elementa 
ignis ardore tabescent! 

Novos vero caelos et terram novam secundum 
promissum ipsius exspectamus, in quibus iustitia 
habitat. 

Propter quod, carissimi, haec exspectantes 
satagite immaculati et inviolati ei inveniri in 
pace; 

et Domini nostri longanimitatem, salutem 
arbitramini, sicut et carissimus frater noster 
Paulus secundum datam sibi sapientiam scripsit 
vobis, 

sicut et in omnibus epistulis loquens in eis de 
his; in quibus sunt quaedam difficilia intellectu, 
quae indocti et instabiles depravant, sicut et 
ceteras Scripturas, ad suam ipsorum perditionem. 

Vos igitur, dilecti, praescientes custodite, ne 
iniquorum errore simul abducti excidatis a propria 
firmitate; 

crescite vero in gratia et in cognitione Domini 
nostri et Salvatoris Iesu Christi. Ipsi gloria et 
nunc et in diem aeternitatis. Amen. 

Quod fuit ab initio, quod audi vimus, quod vidimus 
oculis no stris, quod perspeximus, et manus 
nostrae contrectaverunt de verbo vitae 

— et vita apparuit, et vidimus et testamur et 
annuntiamus vobis vitam aeternam, quae erat coram 
Patre et apparuit nobis — 

quod vidimus et audivimus, annuntiamus et vobis, 
ut et vos communionem habeatis nobiscum. Communio 
autem nostra est cum Patre et cum Filio eius Iesu 
Christo. 

Et haec scribimus nos, ut gaudium nostrum sit 
plenum. 

Et haec est annuntiatio, quam audivimus ab eo et 
annuntiamus vobis, quoniam Deus lux est, et 
tenebrae in eo non sunt ullae. 

Si dixerimus quoniam communionem habemus cum eo, 
et in tenebris ambulamus, mentimur et non facimus 
veritatem; 

si autem in luce ambulemus, sicut ipse est in 
luce, communionem habemus ad invicem, et sanguis 
Iesu Filii eius mundat nos ab omni peccato. 

Si dixerimus quoniam peccatum non habemus, 
nosmetipsos seducimus, et veritas in nobis non 
est. 

Si confiteamur peccata nostra, fidelis est et 
iustus, ut remittat nobis peccata et emundet nos 
ab omni iniustitia. 

Si dixerimus quoniam non peccavimus, mendacem 
facimus eum, et verbum eius non est in nobis. 

Filioli mei, haec scribo vobis, ut non peccetis. 
Sed si quis pecca verit, advocatum habemus ad 
Patrem, Iesum Christum iustum; 

et ipse est propitiatio pro peccatis nostris, non 
pro nostris autem tantum sed etiam pro totius 
mundi. 

Et in hoc cognoscimus quoniam novimus eum: si 
mandata eius servemus. 

Qui dicit: " Novi eum ", et mandata eius non 
servat, mendax est, et in isto veritas non est; 

qui autem servat verbum eius, vere in hoc caritas 
Dei consummata est. In hoc cognoscimus quoniam in 
ipso sumus. 

Qui dicit se in ipso manere, debet, sicut ille 
ambulavit, et ipse ambulare. 

Carissimi, non mandatum novum scribo vobis sed 
mandatum vetus, quod habuistis ab initio: mandatum 
vetus est verbum, quod audistis. 

Verumtamen mandatum novum scribo vobis, quod est 
verum in ipso et in vobis, quoniam tenebrae 
transeunt, et lumen verum iam lucet. 

Qui dicit se in luce esse, et fratrem suum odit, 
in tenebris est usque adhuc. 

Qui diligit fratrem suum, in lumine manet, et 
scandalum ei non est; 

qui autem odit fratrem suum, in tenebris est et in 
tenebris ambulat et nescit quo vadat, quoniam 
tenebrae obcaecaverunt oculos eius. 

Scribo vobis, filioli: Remissa sunt vobis peccata 
propter nomen eius. 

Scribo vobis, patres: Nostis eum, qui ab initio 
est. Scribo vobis, adulescentes: Vicistis 
Malignum. 

Scripsi vobis, parvuli: Nostis Patrem. Scripsi 
vobis, patres: Nostis eum, qui ab initio est. 
Scripsi vobis, adulescentes: Fortes estis, et 
verbum Dei in vobis manet, et vicistis Malignum. 

Nolite diligere mundum neque ea, quae in mundo 
sunt. Si quis diligit mundum, non est caritas 
Patris in eo; 

quoniam omne, quod est in mundo, concupiscentia 
carnis et concupiscentia oculorum et iactantia 
divitiarum, non est ex Patre, sed ex mundo est. 

Et mundus transit, et concupiscentia eius; qui 
autem facit voluntatem Dei, manet in aeternum. 

Filioli, novissima hora est; et sicut audistis 
quia antichristus venit, ita nunc antichristi 
multi adsunt, unde cognoscimus quoniam novissima 
hora est. 

Ex nobis prodierunt, sed non erant ex nobis, nam 
si fuissent ex nobis, permansissent nobiscum; sed 
ut manifestaretur quoniam illi omnes non sunt ex 
nobis. 

Sed vos unctionem habetis a Sancto et scitis 
omnes. 

Non scripsi vobis quasi nescientibus veritatem sed 
quasi scientibus eam, et quoniam omne mendacium ex 
veritate non est. 

Quis est mendax, nisi is qui negat quoniam Iesus 
est Christus? Hic est antichristus, qui negat 
Patrem et Filium. 

Omnis, qui negat Filium, nec Patrem habet; qui 
confitetur Filium, et Patrem habet. 

Vos, quod audistis ab initio, in vobis permaneat; 
si in vobis permanserit, quod ab initio audistis, 
et vos in Filio et in Patre manebitis. 

Et haec est repromissio, quam ipse pollicitus est 
nobis: vitam aeternam. 

Haec scripsi vobis de eis, qui seducunt vos. 

Et vos, unctionem, quam accepistis ab eo, manet in 
vobis, et non necesse habetis, ut aliquis doceat 
vos; sed sicut unctio ipsius docet vos de omnibus, 
et verum est, et non est mendacium, et, sicut 
docuit vos, manetis in eo. 

Et nunc, filioli, manete in eo, ut, cum 
apparuerit, habeamus fiduciam et non confundamur 
ab eo in adventu eius. 

Si scitis quoniam iustus est, scitote quoniam et 
omnis, qui facit iustitiam, ex ipso natus est. 

Videte qualem caritatem dedit nobis Pater, ut 
filii Dei nomine mur, et sumus! Propter hoc mundus 
non cognoscit nos, quia non cognovit eum. 

Carissimi, nunc filii Dei sumus, et nondum 
manifestatum est quid erimus; scimus quoniam, cum 
ipse apparuerit, similes ei erimus, quoniam 
videbimus eum, sicuti est. 

Et omnis, qui habet spem hanc in eo, purificat se, 
sicut ille purus est. 

Omnis, qui facit peccatum, et iniquitatem facit, 
quia peccatum est iniquitas. 

Et scitis quoniam ille apparuit, ut peccata 
tolleret, et peccatum in eo non est. 

Omnis, qui in eo manet, non peccat; omnis, qui 
peccat, non vidit eum nec novit eum. 

Filioli, nemo vos seducat. Qui facit iustitiam, 
iustus est, sicut ille iustus est; 

qui facit peccatum, ex Diabolo est, quoniam a 
principio Diabolus peccat. Propter hoc apparuit 
Filius Dei, ut dissolvat opera Diaboli. 

Omnis, qui natus est ex Deo, peccatum non facit, 
quoniam semen ipsius in eo manet; et non potest 
peccare, quoniam ex Deo natus est. 

In hoc manifesti sunt filii Dei et filii Diaboli: 
omnis, qui non facit iustitiam, non est ex Deo, et 
qui non diligit fratrem suum. 

Quoniam haec est annuntiatio, quam audistis ab 
initio, ut diligamus alterutrum. 

Non sicut Cain: ex Maligno erat et occidit fratrem 
suum. Et propter quid occidit eum? Quoniam opera 
eius maligna erant, fratris autem eius iusta. 

Nolite mirari, fratres, si odit vos mundus. 

Nos scimus quoniam transivimus de morte in vitam, 
quoniam diligimus fratres; qui non diligit, manet 
in morte. 

Omnis, qui odit fratrem suum, homicida est, et 
scitis quoniam omnis homicida non habet vitam 
aeternam in semetipso manentem. 

In hoc novimus caritatem, quoniam ille pro nobis 
animam suam posuit; et nos debemus pro fratribus 
animas ponere. 

Qui habuerit substantiam mundi et viderit fratrem 
suum necesse habere et clauserit viscera sua ab 
eo, quomodo caritas Dei manet in eo? 

Filioli, non diligamus verbo nec lingua sed in 
opere et veritate. 

In hoc cognoscemus quoniam ex veritate sumus, et 
in conspectu eius placabimus corda nostra, 

quoniam si reprehenderit nos cor, maior est Deus 
corde nostro et cognoscit omnia. 

Carissimi, si cor nostrum non reprehenderit nos, 
fiduciam habemus ad Deum 

et, quodcumque petierimus, accipimus ab eo, 
quoniam mandata eius custodimus et ea, quae sunt 
placita coram eo, facimus. 

Et hoc est mandatum eius, ut credamus nomini Filii 
eius Iesu Christi et diligamus alterutrum, sicut 
dedit mandatum nobis. 

Et, qui servat mandata eius, in ipso manet, et 
ipse in eo; et in hoc cognoscimus quoniam manet in 
nobis, ex Spiritu, quem nobis dedit. 

Carissimi, nolite omni spiritui credere, sed 
probate spiritus si ex Deo sint, quoniam multi 
pseudoprophetae prodierunt in mundum. 

In hoc cognoscitis Spiritum Dei: omnis spiritus, 
qui confitetur Iesum Christum in carne venisse, ex 
Deo est. 

Et omnis spiritus, qui non confitetur Iesum, ex 
Deo non est; et hoc est antichristi, quod audistis 
quoniam venit, et nunc iam in mundo est. 

Vos ex Deo estis, filioli, et vicistis eos, 
quoniam maior est, qui in vobis est, quam qui in 
mundo. 

Ipsi ex mundo sunt; ideo ex mundo loquuntur, et 
mundus eos audit. 

Nos ex Deo sumus. Qui cognoscit Deum, audit nos; 
qui non est ex Deo, non audit nos. Ex hoc 
cognoscimus Spiritum veritatis et spiritum 
erroris. 

Carissimi, diligamus invicem, quoniam caritas ex 
Deo est; et omnis, qui diligit, ex Deo natus est 
et cognoscit Deum. 

Qui non diligit, non cognovit Deum, quoniam Deus 
caritas est. 

In hoc apparuit caritas Dei in nobis, quoniam 
Filium suum unigenitum misit Deus in mundum, ut 
vivamus per eum. 

In hoc est caritas, non quasi nos dilexerimus 
Deum, sed quoniam ipse dilexit nos et misit Filium 
suum propitiationem pro peccatis nostris. 

Carissimi, si sic Deus dilexit nos, et nos debemus 
alterutrum diligere. 

Deum nemo vidit umquam; si diligamus invicem, Deus 
in nobis manet, et caritas eius in nobis 
consummata est. 

In hoc cognoscimus quoniam in ipso manemus, et 
ipse in nobis, quoniam de Spiritu suo dedit nobis. 

Et nos vidimus et testificamur quoniam Pater misit 
Filium salvatorem mundi. 

Quisque confessus fuerit: " Iesus est Filius Dei 
", Deus in ipso manet, et ipse in Deo. 

Et nos, qui credidimus, novimus caritatem, quam 
habet Deus in nobis. Deus caritas est; et, qui 
manet in caritate, in Deo manet, et Deus in eo 
manet. 

In hoc consummata est caritas nobiscum, ut 
fiduciam habeamus in die iudicii; quia sicut ille 
est, et nos sumus in hoc mundo. 

Timor non est in caritate, sed perfecta caritas 
foras mittit timorem, quoniam timor poenam habet; 
qui autem timet, non est consummatus in caritate. 

Nos diligimus, quoniam ipse prior dilexit nos. 

Si quis dixerit: " Diligo Deum ", et fratrem suum 
oderit, mendax est; qui enim non diligit fratrem 
suum, quem videt, Deum, quem non videt, non potest 
diligere. 

Et hoc mandatum habemus ab eo, ut, qui diligit 
Deum, diligat et fratrem suum. 

Omnis, qui credit quoniam Iesus est Christus, ex 
Deo natus est; et omnis, qui diligit Deum, qui 
genuit, diligit et eum, qui natus est ex eo. 

In hoc cognoscimus quoniam diligimus natos Dei, 
cum Deum diligamus et mandata eius faciamus. 

Haec est enim caritas Dei, ut mandata eius 
servemus; et mandata eius gravia non sunt, 

quoniam omne, quod natum est ex Deo, vincit 
mundum; et haec est victoria, quae vicit mundum: 
fides nostra. 

Quis est qui vincit mundum, nisi qui credit 
quoniam Iesus est Filius Dei? 

Hic est, qui venit per aquam et sanguinem, Iesus 
Christus; non in aqua solum sed in aqua et in 
sanguine. Et Spiritus est, qui testificatur, 
quoniam Spiritus est veritas. 

Quia tres sunt, qui testificantur: 

Spiritus et aqua et sanguis; et hi tres in unum 
sunt. 

Si testimonium hominum accipimus, testimonium Dei 
maius est, quoniam hoc est testimonium Dei, quia 
testificatus est de Filio suo. 

Qui credit in Filium Dei, habet testimonium in se. 
Qui non credit Deo, mendacem facit eum, quoniam 
non credidit in testimonium, quod testificatus est 
Deus de Filio suo. 

Et hoc est testimonium, quoniam vitam aeternam 
dedit nobis Deus, et haec vita in Filio eius est. 

Qui habet Filium, habet vitam; qui non habet 
Filium Dei, vitam non habet. 

Haec scripsi vobis, ut sciatis quoniam vitam 
habetis aeternam, qui creditis in nomen Filii Dei. 

Et haec est fiducia, quam habemus ad eum, quia si 
quid petierimus secundum voluntatem eius, audit 
nos. 

Et si scimus quoniam audit nos, quidquid 
petierimus, scimus quoniam habemus petitiones, 
quas postulavimus ab eo. 

Si quis videt fratrem suum peccare peccatum non ad 
mortem, petet, et dabit ei Deus vitam, peccantibus 
non ad mortem. Est peccatum ad mortem; non pro 
illo dico, ut roget. 

Omnis iniustitia peccatum est, et est peccatum non 
ad mortem. 

Scimus quoniam omnis, qui natus est ex Deo, non 
peccat, sed ille, qui genitus est ex Deo, 
conservat eum, et Malignus non tangit eum. 

Scimus quoniam ex Deo sumus, et mundus totus in 
Maligno positus est. 

Et scimus quoniam Filius Dei venit et dedit nobis 
sensum, ut cognoscamus eum, qui verus est; et 
sumus in eo, qui verus est, in Filio eius Iesu 
Christo. Hic est qui verus est, Deus et vita 
aeterna. 

Filioli, custodite vos a simulacris! 

Presbyter electae dominae et filiis eius, quos ego 
diligo in veritate, et non ego solus, sed et 
omnes, qui noverunt veritatem, 

propter veritatem, quae permanet in nobis et 
nobiscum erit in sempiternum. 

Erit nobiscum gratia, misericordia, pax a Deo 
Patre et a Iesu Christo, Filio Patris, in veritate 
et caritate. 

Gavisus sum valde, quoniam inveni de filiis tuis 
ambulantes in veritate, sicut mandatum accepimus a 
Patre. 

Et nunc rogo te, domina, non tamquam mandatum 
novum scribens tibi, sed quod habuimus ab initio, 
ut diligamus alterutrum. 

Et haec est caritas, ut ambulemus secundum mandata 
eius; hoc mandatum est, quemadmodum audistis ab 
initio, ut in eo ambuletis. 

Quoniam multi seductores prodierunt in mundum, qui 
non confitentur Iesum Christum venientem in carne; 
hic est seductor et antichristus. 

Videte vosmetipsos, ne perdatis, quae operati 
estis, sed ut mercedem plenam accipiatis. 

Omnis, qui ultra procedit et non manet in doctrina 
Christi, Deum non habet; qui permanet in doctri 
na, hic et Patrem et Filium habet. 

Si quis venit ad vos et hanc doctrinam non affert, 
nolite accipere eum in domum nec " Ave " ei 
dixeritis; 

qui enim dicit illi: " Ave ", communicat operibus 
illius malignis. 

Plura habens vobis scribere, nolui per chartam et 
atramentum; spero enim me futurum apud vos, et os 
ad os loqui, ut gaudium nostrum plenum sit. 

Salutant te filii sororis tuae electae. 

Presbyter Gaio carissimo, quem ego diligo in 
veritate. 

Carissime, in omnibus exopto prospere te agere et 
valere, sicut prospere agit anima tua. 

Nam gavisus sum valde, venientibus fratribus et 
testimonium perhibentibus veritati tuae, quomodo 
tu in veritate ambules. 

Maius horum non habeo gaudium, quam ut audiam 
filios meos in veritate ambulare. 

Carissime, fideliter facis, quidquid operaris in 
fratres et hoc in peregrinos, 

qui testimonium reddiderunt caritati tuae in 
conspectu ecclesiae. Bene facies subveniens illis 
in via digne Deo; 

pro nomine enim profecti sunt, nihil accipientes a 
gentilibus. 

Nos ergo debemus sublevare huiusmodi, ut 
cooperatores simus veritatis. 

Scripsi aliquid ecclesiae; sed is qui amat 
primatum gerere in eis, Diotrephes, non recipit 
nos. 

Propter hoc, si venero, commonebo eius opera, quae 
facit verbis malignis garriens in nos; et quasi 
non ei ista sufficiant, nec ipse suscipit fratres 
et eos, qui cu piunt, prohibet et de ecclesia 
eicit. 

Carissime, noli imitari malum, sed quod bonum est. 
Qui benefacit, ex Deo est; qui malefacit, non 
vidit Deum. 

Demetrio testimonium redditur ab omnibus et ab 
ipsa veritate; sed et nos testimonium perhibemus, 
et scis quoniam testimonium nostrum verum est. 

Multa habui scribere tibi, sed nolo per atramentum 
et calamum scribere tibi; 

spero autem protinus te videre, et os ad os 
loquemur. 

Pax tibi. Salutant te amici. Saluta amicos 
nominatim. 

Iudas Iesu Christi servus, frater autem Iacobi, 
his qui sunt vocati, in Deo Patre dilecti et 
Christo Iesu conservati: 

misericordia vobis et pax et caritas adimpleatur. 

Carissimi, omnem sollicitudinem faciens scribendi 
vobis de communi nostra salute, necesse habui 
scribere vobis, deprecans certare pro semel 
tradita sanctis fide. 

Subintroierunt enim quidam homines, qui olim 
praescripti sunt in hoc iudicium, impii, Dei 
nostri gratiam transferentes in luxuriam, et solum 
Dominatorem et Dominum nostrum Iesum Christum 
negantes. 

Commonere autem vos volo, scientes vos omnia, 
quoniam Dominus semel populum de terra Aegypti 
salvans, secundo eos, qui non crediderunt, 
perdidit; 

angelos vero, qui non servaverunt suum 
principatum, sed dereliquerunt suum domicilium, in 
iudicium magni diei vinculis aeternis sub caligine 
reservavit. 

Sicut Sodoma et Gomorra et finitimae civitates, 
simili modo exfornicatae et abeuntes post carnem 
alteram, factae sunt exemplum, ignis aeterni 
poenam sustinentes. 

Similiter vero et hi somniantes carnem quidem 
maculant, dominationem autem spernunt, glorias 
autem blasphemant. 

Cum Michael archangelus cum Diabolo disputans 
altercaretur de Moysis corpore, non est ausus 
iudicium inferre blasphemiae, sed dixit: " 
Increpet te Dominus! ". 

Hi autem, quaecumque quidem ignorant, blasphemant; 
quaecumque autem naturaliter tamquam muta animalia 
norunt, in his corrumpuntur. 

Vae illis, quia via Cain abierunt et errore Balaam 
mercede effusi sunt et contradictione Core 
perierunt! 

Hi sunt in agapis vestris maculae, convivantes 
sine timore, semetipsos pascentes; nubes sine 
aqua, quae a ventis circumferuntur; arbores 
autumnales infructuosae bis mortuae, eradicatae; 

fluctus feri maris despumantes suas confusiones; 
sidera errantia, quibus procella tenebrarum in 
aeternum servata est. 

Prophetavit autem et his septimus ab Adam Henoch 
dicens: " Ecce venit Dominus in sanctis milibus 
suis 

facere iudicium contra omnes et arguere omnem 
animam de omnibus operibus impietatis eorum, 
quibus impie egerunt, et de omnibus duris, quae 
locuti sunt contra eum peccatores impii ". 

Hi sunt murmuratores, querelosi, secundum 
concupiscentias suas ambulantes, et os illorum 
loquitur superba, mirantes personas quaestus 
causa. 

Vos autem, carissimi, memores estote verborum, 
quae praedicta sunt ab apostolis Domini nostri 
Iesu Christi, 

quoniam dicebant vobis: " In novissimo tempore 
venient illusores, secundum suas concupiscentias 
ambulantes impietatum". 

Hi sunt qui segregant, animales, Spiritum non 
habentes. 

Vos autem, carissimi, superaedificantes 
vosmetipsos sanctissimae vestrae fidei, in Spiritu 
Sancto orantes, 

ipsos vos in dilectione Dei servate, exspectantes 
misericordiam Domini nostri Iesu Christi in vitam 
aeternam. 

Et his quidem miseremini disputantibus; 

illos vero salvate de igne rapientes; aliis autem 
miseremini in timore, odientes et eam, quae 
carnalis est, maculatam tunicam. 

Ei autem, qui potest vos conservare sine peccato 
et constituere ante conspectum gloriae suae 
immaculatos in exsultatione, 

soli Deo salvatori nostro per Iesum Christum 
Dominum nostrum gloria, magnificentia, imperium et 
potestas ante omne saeculum et nunc et in omnia 
saecula. Amen. 

Apocalypsis Iesu Christi, quam dedit illi Deus 
palam facere ser vis suis, quae oportet fieri 
cito, et significavit mittens per angelum suum 
servo suo Ioanni, 

qui testificatus est verbum Dei et testimonium 
Iesu Christi, quaecumque vidit. 

Beatus, qui legit et qui audiunt verba prophetiae 
et servant ea, quae in ea scripta sunt; tempus 
enim prope est. 

Ioannes septem ecclesiis, quae sunt in Asia: 
Gratia vobis et pax ab eo, qui est et qui erat et 
qui venturus est, et a septem spiritibus, qui in 
conspectu throni eius sunt, 

et ab Iesu Christo, qui est testis fidelis, 
primogenitus mortuorum et princeps regum terrae. 
Ei, qui diligit nos et solvit nos a peccatis 
nostris in sanguine suo 

et fecit nos regnum, sacerdotes Deo et Patri suo, 
ipsi gloria et imperium in saecula saeculorum. 
Amen. 

Ecce venit cum nubibus, et videbit eum omnis 
oculus et qui eum pupugerunt, et plangent se super 
eum omnes tribus terrae. Etiam, amen. 

Ego sum Alpha et Omega, dicit Dominus Deus, qui 
est et qui erat et qui venturus est, Omnipotens. 

Ego Ioannes, frater vester et particeps in 
tribulatione et regno et patientia in Iesu, fui in 
insula, quae appellatur Patmos, propter verbum Dei 
et testimonium Iesu. 

Fui in spiritu in dominica die et audivi post me 
vocem magnam tamquam tubae 

dicentis: " Quod vides, scribe in libro et mitte 
septem ecclesiis: Ephesum et Smyrnam et Pergamum 
et Thyatiram et Sardis et Philadelphiam et 
Laodiciam ". 

Et conversus sum, ut viderem vocem, quae 
loquebatur mecum; et conversus vidi septem 
candelabra aurea 

et in medio candelabrorum quasi Filium hominis, 
vestitum podere et praecinctum ad mamillas zonam 
auream; 

caput autem eius et capilli erant candidi tamquam 
lana alba, tamquam nix, et oculi eius velut flamma 
ignis, 

et pedes eius similes orichalco sicut in camino 
ardenti, et vox illius tamquam vox aquarum 
multarum, 

et habebat in dextera manu sua stellas septem, et 
de ore eius gladius anceps acutus exibat, et 
facies eius sicut sol lucet in virtute sua. 

Et cum vidissem eum, cecidi ad pedes eius tamquam 
mortuus; et posuit dexteram suam super me dicens: 
" Noli timere! Ego sum primus et novissimus, 

et vivens et fui mortuus et ecce sum vivens in 
saecula saeculorum et habeo claves mortis et 
inferni. 

Scribe ergo, quae vidisti et quae sunt et quae 
oportet fieri post haec. 

Mysterium septem stellarum, quas vidisti ad 
dexteram meam, et septem candelabra aurea: septem 
stellae, angeli sunt septem ecclesiarum; et 
candelabra septem, septem ecclesiae sunt. 

Angelo ecclesiae, quae est Ephesi, scribe: Haec 
dicit, qui tenet septem stellas in dextera sua, 
qui ambulat in medio septem candelabrorum 
aureorum: 

Scio opera tua et laborem et patientiam tuam, et 
quia non potes sustinere malos et tentasti eos, 
qui se dicunt apostolos et non sunt, et invenisti 
eos mendaces; 

et patientiam habes et sustinuisti propter nomen 
meum et non defecisti. 

Sed habeo adversus te quod caritatem tuam primam 
reliquisti. 

Memor esto itaque unde excideris, et age 
paenitentiam et prima opera fac; sin autem, venio 
tibi et movebo candelabrum tuum de loco suo, nisi 
paenitentiam egeris. 

Sed habes, quia odisti facta Nicolaitarum, quae et 
ego odi. 

Qui habet aurem, audiat quid Spiritus dicat 
ecclesiis. Vincenti dabo ei edere de ligno vitae, 
quod est in paradiso Dei. 

Et angelo ecclesiae, quae est Smyrnae, scribe: 
Haec dicit Primus et Novissimus, qui fuit mortuus 
et vixit: 

Scio tribulationem tuam et paupertatem tuam — 
sed dives es — et blasphemiam ab his, qui se 
dicunt Iudaeos esse et non sunt, sed sunt synagoga 
Satanae. 

Nihil horum timeas, quae passurus es. Ecce 
missurus est Diabolus ex vobis in carcerem, ut 
tentemini, et habebitis tribulationem diebus 
decem. Esto fidelis usque ad mortem, et dabo tibi 
coronam vitae. 

Qui habet aurem, audiat quid Spiritus dicat 
ecclesiis. Qui vicerit, non laedetur a morte 
secunda. 

Et angelo ecclesiae, quae est Pergami, scribe: 
Haec dicit, qui habet romphaeam ancipitem acutam: 

Scio, ubi habitas, ubi thronus est Satanae, et 
tenes nomen meum et non negasti fidem meam et in 
diebus Antipas, testis meus fidelis, qui occisus 
est apud vos, ubi Satanas habitat. 

Sed habeo adversus te pauca, quia habes illic 
tenentes doctrinam Balaam, qui docebat Balac 
mittere scandalum coram filiis Israel, edere 
idolothyta et fornicari; 

ita habes et tu tenentes doctrinam Nicolaitarum 
similiter. 

Ergo paenitentiam age; si quo minus, venio tibi 
cito et pugnabo cum illis in gladio oris mei. 

Qui habet aurem, audiat quid Spiritus dicat 
ecclesiis. Vincenti dabo ei de manna abscondito et 
dabo illi calculum candidum, et in calculo nomen 
novum scriptum, quod nemo scit, nisi qui accipit. 

Et angelo ecclesiae, quae est Thyatirae, scribe: 
Haec dicit Filius Dei, qui habet oculos ut flammam 
ignis, et pedes eius similes orichalco: 

Novi opera tua et caritatem et fidem et 
ministerium et patientiam tuam et opera tua 
novissima plura prioribus. 

Sed habeo adversus te, quia permittis mulierem 
Iezabel, quae se dicit prophetissam, et docet et 
seducit servos meos fornicari et manducare 
idolothyta. 

Et dedi illi tempus, ut paenitentiam ageret, et 
non vult paeniteri a fornicatione sua. 

Ecce mitto eam in lectum et, qui moechantur cum 
ea, in tribulationem magnam, nisi paenitentiam 
egerint ab operibus eius. 

Et filios eius interficiam in morte, et scient 
omnes ecclesiae quia ego sum scrutans renes et 
corda, et dabo unicuique vestrum secundum opera 
vestra. 

Vobis autem dico ceteris, qui Thyatirae estis, 
quicumque non habent doctrinam hanc, qui non 
cognoverunt altitudines Satanae, quemadmodum 
dicunt, non mittam super vos aliud pondus; 

tamen id quod habetis, tenete, donec veniam. 

Et, qui vicerit et qui custodierit usque in finem 
opera mea, dabo illi potestatem super gentes, 

et reget illas in virga ferrea, tamquam vasa 
fictilia confringentur, 

sicut et ego accepi a Patre meo, et dabo illi 
stellam matutinam. 

Qui habet aurem, audiat quid Spiritus dicat 
ecclesiis. 

Et angelo ecclesiae, quae est Sardis, scribe: Haec 
dicit, qui habet septem spiritus Dei et septem 
stellas: Scio opera tua, quia nomen habes quod 
vivas, et mortuus es. 

Esto vigilans et confirma cetera, quae moritura 
erant, non enim invenio opera tua plena coram Deo 
meo; 

in mente ergo habe qualiter acceperis et audieris, 
et serva et paenitentiam age. Si ergo non 
vigilaveris, veniam tamquam fur, et nescies qua 
hora veniam ad te. 

Sed habes pauca nomina in Sardis, qui non 
inquinaverunt vestimenta sua et ambulabunt mecum 
in albis, quia digni sunt. 

Qui vicerit, sic vestietur vestimentis albis, et 
non delebo nomen eius de libro vitae et confitebor 
nomen eius coram Patre meo et coram angelis eius. 

Qui habet aurem, audiat quid Spiritus dicat 
ecclesiis. 

Et angelo ecclesiae, quae est Philadelphiae, 
scribe: Haec dicit Sanctus, Verus, qui habet 
clavem David, qui aperit, et nemo claudet; et 
claudit, et nemo aperit: 

Scio opera tua — ecce dedi coram te ostium 
apertum, quod nemo potest claudere — quia 
modicam habes virtutem, et servasti verbum meum et 
non negasti nomen meum. 

Ecce dabo de synagoga Satanae, qui dicunt se 
Iudaeos esse et non sunt, sed mentiuntur; ecce 
faciam illos, ut veniant et adorent ante pedes 
tuos et scient quia ego dilexi te. 

Quoniam servasti verbum patientiae meae, et ego te 
servabo ab hora tentationis, quae ventura est 
super orbem universum tentare habitantes in terra. 

Venio cito; tene quod habes, ut nemo accipiat 
coronam tuam. 

Qui vicerit, faciam illum columnam in templo Dei 
mei, et foras non egredietur amplius; et scribam 
super eum nomen Dei mei et nomen civitatis Dei 
mei, novae Ierusalem, quae descendit de caelo a 
Deo meo, et nomen meum novum. 

Qui habet aurem, audiat quid Spiritus dicat 
ecclesiis. 

Et angelo ecclesiae, quae est Laodiciae, scribe: 
Haec dicit Amen, testis fidelis et verus, 
principium creaturae Dei: 

Scio opera tua, quia neque frigidus es neque 
calidus. Utinam frigidus esses aut calidus! 

Sic quia tepidus es et nec calidus nec frigidus, 
incipiam te evomere ex ore meo. 

Quia dicis: "Dives sum et locupletatus et nullius 
egeo", et nescis quia tu es miser et miserabilis 
et pauper et caecus et nudus, 

suadeo tibi emere a me aurum igne probatum, ut 
locuples fias et vestimentis albis induaris, et 
non appareat confusio nuditatis tuae, et collyrium 
ad inunguendum oculos tuos, ut videas. 

Ego, quos amo, arguo et castigo. Aemulare ergo et 
paenitentiam age. 

Ecce sto ad ostium et pulso. Si quis audierit 
vocem meam et aperuerit ianuam, introibo ad illum 
et cenabo cum illo, et ipse mecum. 

Qui vicerit, dabo ei sedere mecum in throno meo, 
sicut et ego vici et sedi cum Patre meo in throno 
eius. 

Qui habet aurem, audiat quid Spiritus dicat 
ecclesiis ". 

Post haec vidi: et ecce ostium apertum in caelo, 
et vox prima, quam audivi, tamquam tubae loquentis 
mecum dicens: " Ascende huc, et ostendam tibi, 
quae oportet fieri post haec ". 

Statim fui in spiritu: et ecce thronus positus 
erat in caelo; et supra thronum sedens; 

et, qui sedebat, similis erat aspectu lapidi 
iaspidi et sardino; et iris erat in circuitu 
throni, aspectu similis smaragdo. 

Et in circuitu throni, viginti quattuor thronos, 
et super thronos viginti quattuor seniores 
sedentes, circumamictos vestimentis albis, et 
super capita eorum coronas aureas. 

Et de throno procedunt fulgura et voces et 
tonitrua; et septem lampades ignis ardentes ante 
thronum, quae sunt septem spiritus Dei; 

et in conspectu throni tamquam mare vitreum simile 
crystallo. Et in medio throni et in circuitu 
throni quattuor animalia, plena oculis ante et 
retro: 

et animal primum simile leoni, et secundum animal 
simile vitulo, et tertium animal habens faciem 
quasi hominis, et quartum animal simile aquilae 
volanti. 

Et quattuor animalia singula eorum habebant alas 
senas, in circuitu et intus plenae sunt oculis; et 
requiem non habent die et nocte dicentia: " 
Sanctus, sanctus, sanctus Dominus, Deus 
omnipotens, qui erat et qui est et qui venturus 
est! ". 

Et cum darent illa animalia gloriam et honorem et 
gratiarum actionem sedenti super thronum, viventi 
in saecula saeculorum, 

procidebant viginti quattuor seniores ante 
sedentem in throno et adorabant viventem in 
saecula saeculorum et mittebant coronas suas ante 
thronum dicentes: 

" Dignus es, Domine et Deus noster, accipere 
gloriam et honorem et virtutem, quia tu creasti 
omnia, et propter voluntatem tuam erant et creata 
sunt ". 

Et vidi in dextera sedentis super thronum librum 
scriptum intus et foris, signatum sigillis septem. 

Et vidi angelum fortem praedicantem voce magna: " 
Quis est dignus aperire librum et solvere 
signacula eius? ". 

Et nemo poterat in caelo neque in terra neque 
subtus terram aperire librum neque respicere 
illum. 

Et ego flebam multum, quoniam nemo dignus inventus 
est aperire librum nec respicere eum. 

Et unus de senioribus dicit mihi: " Ne fleveris; 
ecce vicit leo de tribu Iudae, radix David, 
aperire librum et septem signacula eius ". 

Et vidi in medio throni et quattuor animalium et 
in medio seniorum Agnum stantem tamquam occisum, 
habentem cornua septem et oculos septem, qui sunt 
septem spiritus Dei missi in omnem terram. 

Et venit et accepit de dextera sedentis in throno. 

Et cum accepisset librum, quattuor animalia et 
viginti quattuor seniores ceciderunt coram Agno, 
habentes singuli citharas et phialas aureas plenas 
incensorum, quae sunt orationes sanctorum. 

Et cantant novum canticum dicentes: " Dignus es 
accipere librum et aperire signacula eius, quoniam 
occisus es et redemisti Deo in sanguine tuo ex 
omni tribu et lingua et populo et natione; 

et fecisti eos Deo nostro regnum et sacerdotes, et 
regnabunt super terram ". 

Et vidi et audivi vocem angelorum multorum in 
circuitu throni et animalium et seniorum, et erat 
numerus eorum myriades myriadum et milia milium, 

dicentium voce magna: " Dignus est Agnus, qui 
occisus est, accipere virtutem et divitias et 
sapientiam et fortitudinem et honorem et gloriam 
et benedictionem ". 

Et omnem creaturam, quae in caelo est et super 
terram et sub terra et super mare et quae in eis 
omnia, audivi dicentes: "Sedenti super thronum et 
Agno benedictio et honor et gloria et potestas in 
saecula saeculorum ". 

Et quattuor animalia dicebant: " Amen "; et 
seniores ceciderunt et adoraverunt. 

Et vidi, cum aperuisset Agnus unum de septem 
sigillis, et audi vi unum de quattuor animalibus 
dicens tamquam voce tonitrui: " Veni ". 

Et vidi: et ecce equus albus; et, qui sedebat 
super illum, habebat arcum, et data est ei corona, 
et exivit vincens et ut vinceret. 

Et cum aperuisset sigillum secundum, audivi 
secundum animal dicens: " Veni ". 

Et exivit alius equus rufus; et, qui sedebat super 
illum, datum est ei, ut sumeret pacem de terra, et 
ut invicem se interficiant; et datus est illi 
gladius magnus. 

Et cum aperuisset sigillum tertium, audivi tertium 
animal dicens: " Veni ". Et vidi: et ecce equus 
niger; et, qui sedebat super eum, habebat stateram 
in manu sua. 

Et audivi tamquam vocem in medio quattuor 
animalium dicentem: " Bilibris tritici denario, et 
tres bilibres hordei denario; et oleum et vinum ne 
laeseris ". 

Et cum aperuisset sigillum quartum, audivi vocem 
quarti animalis dicentis: " Veni ". 

Et vidi: et ecce equus pallidus; et, qui sedebat 
desuper, nomen illi Mors, et Infernus sequebatur 
eum; et data est illis potestas super quartam 
partem terrae interficere gladio et fame et morte 
et a bestiis terrae. 

Et cum aperuisset quintum sigillum, vidi subtus 
altare animas interfectorum propter verbum Dei et 
propter testimonium, quod habebant. 

Et clamaverunt voce magna dicentes: " Usquequo, 
Domine, sanctus et verus, non iudicas et vindicas 
sanguinem nostrum de his, qui habitant in terra? 
". 

Et datae sunt illis singulae stolae albae; et 
dictum est illis, ut requiescant tempus adhuc 
modicum, donec impleantur et conservi eorum et 
fratres eorum, qui interficiendi sunt sicut et 
illi. 

Et vidi, cum aperuisset sigillum sextum, et 
terraemotus factus est magnus, et sol factus est 
niger tamquam saccus cilicinus, et luna tota facta 
est sicut sanguis, 

et stellae caeli ceciderunt in terram, sicut ficus 
mittit grossos suos, cum vento magno movetur, 

et caelum recessit sicut liber involutus, et omnis 
mons et insula de locis suis motae sunt. 

Et reges terrae et magnates et tribuni et divites 
et fortes et omnis servus et liber absconderunt se 
in speluncis et in petris montium; 

et dicunt montibus et petris: " Cadite super nos 
et abscondite nos a facie sedentis super thronum 
et ab ira Agni, 

quoniam venit dies magnus irae ipsorum, et quis 
poterit stare? ". 

Post haec vidi quattuor angelos stantes super 
quattuor angulos terrae tenentes quattuor ventos 
terrae, ne flaret ventus super terram neque super 
mare neque in ullam arborem. 

Et vidi alterum angelum ascendentem ab ortu solis, 
habentem sigillum Dei vivi; et clamavit voce magna 
quattuor angelis, quibus datum est nocere terrae 
et mari, 

dicens: " Nolite nocere terrae neque mari neque 
arboribus, quoadusque signemus servos Dei nostri 
in frontibus eorum ". 

Et audivi numerum signatorum, centum quadraginta 
quattuor milia signati ex omni tribu filiorum 
Israel: 

ex tribu Iudae duodecim milia signati, ex tribu 
Ruben duodecim milia, ex tribu Gad duodecim milia, 

ex tribu Aser duodecim milia, ex tribu Nephthali 
duodecim milia, ex tribu Manasse duodecim milia, 

ex tribu Simeon duodecim milia, ex tribu Levi 
duodecim milia, ex tribu Issachar duodecim milia, 

ex tribu Zabulon duodecim milia, ex tribu Ioseph 
duodecim milia, ex tribu Beniamin duodecim milia 
signati. 

Post haec vidi: et ecce turba magna, quam 
dinumerare nemo poterat, ex omnibus gentibus et 
tribubus et populis et linguis stantes ante 
thronum et in conspectu Agni, amicti stolis albis, 
et palmae in manibus eorum; 

et clamant voce magna dicentes: " Salus Deo 
nostro, qui sedet super thronum, et Agno ". 

Et omnes angeli stabant in circuitu throni et 
seniorum et quattuor animalium, et ceciderunt in 
conspectu throni in facies suas et adoraverunt 
Deum 

dicentes: " Amen! Benedictio et gloria et 
sapientia et gratiarum actio et honor et virtus et 
fortitudo Deo nostro in saecula saeculorum. Amen 
". 

Et respondit unus de senioribus dicens mihi: " Hi, 
qui amicti sunt stolis albis, qui sunt et unde 
venerunt? ". 

Et dixi illi: " Domine mi, tu scis ". Et dixit 
mihi: " Hi sunt qui veniunt de tribulatione magna 
et laverunt stolas suas et dealbaverunt eas in 
sanguine Agni. 

Ideo sunt ante thronum Dei et serviunt ei die ac 
nocte in templo eius; et, qui sedet in throno, 
habitabit super illos. 

Non esurient amplius neque sitient amplius, neque 
cadet super illos sol neque ullus aestus, 

quoniam Agnus, qui in medio throni est, pascet 
illos et deducet eos ad vitae fontes aquarum, et 
absterget Deus omnem lacrimam ex oculis eorum ". 

Et cum aperuisset sigillum septimum, factum est 
silentium in caelo quasi media hora. 

Et vidi septem angelos, qui stant in conspectu 
Dei, et datae sunt illis septem tubae. 

Et alius angelus venit et stetit ante altare 
habens turibulum aureum, et data sunt illi incensa 
multa, ut daret orationibus sanctorum omnium super 
altare aureum, quod est ante thronum. 

Et ascendit fumus incensorum de orationibus 
sanctorum de manu angeli coram Deo. 

Et accepit angelus turibulum et implevit illud de 
igne altaris et misit in terram; et facta sunt 
tonitrua et voces et fulgura et terraemotus. 

Et septem angeli, qui habebant septem tubas, 
paraverunt se, ut tuba canerent. 

Et primus tuba cecinit. Et facta est grando et 
ignis mixta in sanguine, et missum est in terram: 
et tertia pars terrae combusta est, et tertia pars 
arborum combusta est, et omne fenum viride 
combustum est. 

Et secundus angelus tuba cecinit. Et tamquam mons 
magnus igne ardens missus est in mare: et facta 
est tertia pars maris sanguis, 

et mortua est tertia pars creaturarum, quae in 
mari sunt, quae habent animas, et tertia pars 
navium interiit. 

Et tertius angelus tuba cecinit. Et cecidit de 
caelo stella magna ardens tamquam facula et 
cecidit super tertiam partem fluminum et super 
fontes aquarum. 

Et nomen stellae dicitur Absinthius. Et facta est 
tertia pars aquarum in absinthium, et multi 
hominum mortui sunt de aquis, quia amarae factae 
sunt. 

Et quartus angelus tuba cecinit. Et percussa est 
tertia pars solis et tertia pars lunae et tertia 
pars stellarum, ut obscuraretur tertia pars eorum, 
et diei non luceret pars tertia, et nox similiter. 

Et vidi et audivi unam aquilam volantem per medium 
caelum dicentem voce magna: " Vae, vae, vae 
habitantibus in terra de ceteris vocibus tubae 
trium angelorum, qui tuba canituri sunt!". 

Et quintus angelus tuba cecinit. Et vidi stellam 
de caelo cecidis se in terram, et data est illi 
clavis putei abyssi. 

Et aperuit puteum abyssi, et ascendit fumus ex 
puteo sicut fumus fornacis magnae; et obscuratus 
est sol et aer de fumo putei. 

Et de fumo exierunt locustae in terram, et data 
est illis potestas, sicut habent potestatem 
scorpiones terrae. 

Et dictum est illis, ne laederent fenum terrae 
neque omne viride neque omnem arborem, nisi tantum 
homines, qui non habent signum Dei in frontibus. 

Et datum est illis, ne occiderent eos, sed ut 
cruciarentur mensibus quinque; et cruciatus eorum 
ut cruciatus scorpii, cum percutit hominem. 

Et in diebus illis quaerent homines mortem et non 
invenient eam; et desiderabunt mori, et fugit mors 
ab ipsis. 

Et similitudines locustarum similes equis paratis 
in proelium, et super capita earum tamquam coronae 
similes auro, et facies earum sicut facies 
hominum; 

et habebant capillos sicut capillos mulierum, et 
dentes earum sicut leonum erant, 

et habebant loricas sicut loricas ferreas, et vox 
alarum earum sicut vox curruum equorum multorum 
currentium in bellum. 

Et habent caudas similes scorpionibus et aculeos, 
et in caudis earum potestas earum nocere hominibus 
mensibus quinque. 

Habent super se regem angelum abyssi, cui nomen 
Hebraice Abaddon et Graece nomen habet Apollyon. 

Vae unum abiit. Ecce veniunt adhuc duo vae post 
haec. 

Et sextus angelus tuba cecinit. Et audivi vocem 
unam ex cornibus altaris aurei, quod est ante 
Deum, 

dicentem sexto angelo, qui habebat tubam: " Solve 
quattuor angelos, qui alligati sunt super flumen 
magnum Euphraten ". 

Et soluti sunt quattuor angeli, qui parati erant 
in horam et diem et mensem et annum, ut occiderent 
tertiam partem hominum. 

Et numerus equestris exercitus vicies milies dena 
milia; audivi numerum eorum. 

Et ita vidi equos in visione et, qui sedebant 
super eos, habentes loricas igneas et hyacinthinas 
et sulphureas; et capita equorum erant tamquam 
capita leonum, et de ore ipsorum procedit ignis et 
fumus et sulphur. 

Ab his tribus plagis occisa est tertia pars 
hominum, de igne et fumo et sulphure, quod 
procedebat ex ore ipsorum. 

Potestas enim equorum in ore eorum est et in 
caudis eorum; nam caudae illorum similes 
serpentibus habentes capita, et in his nocent. 

Et ceteri homines, qui non sunt occisi in his 
plagis neque paenitentiam egerunt de operibus 
manuum suarum, ut non adorarent daemonia et 
simulacra aurea et argentea et aerea et lapidea et 
lignea, quae neque videre possunt neque audire 
neque ambulare, 

et non egerunt paenitentiam ab homicidiis suis 
neque a veneficiis suis neque a fornicatione sua 
neque a furtis suis. 

Et vidi alium angelum for tem descendentem de 
caelo amictum nube, et iris super caput, et facies 
eius erat ut sol, et pedes eius tamquam columnae 
ignis; 

et habebat in manu sua libellum apertum. Et posuit 
pedem suum dexterum supra mare, sinistrum autem 
super terram, 

et clamavit voce magna, quemadmodum cum leo rugit. 
Et cum clamasset, locuta sunt septem tonitrua 
voces suas. 

Et cum locuta fuissent septem tonitrua, scripturus 
eram; et audivi vocem de caelo dicentem: " Signa, 
quae locuta sunt septem tonitrua, et noli ea 
scribere ". 

Et angelus, quem vidi stantem supra mare et supra 
terram, levavit manum suam dexteram ad caelum 

et iuravit per Viventem in saecula saeculorum, qui 
creavit caelum et ea, quae in illo sunt, et terram 
et ea, quae in ea sunt, et mare et ea, quae in eo 
sunt: " Tempus amplius non erit, 

sed in diebus vocis septimi angeli, cum coeperit 
tuba canere, et consummatum est mysterium Dei, 
sicut evangelizavit servis suis prophetis ". 

Et vox, quam audivi de caelo, iterum loquentem 
mecum et dicentem: " Vade, accipe librum apertum 
de manu angeli stantis supra mare et supra terram 
". 

Et abii ad angelum dicens ei, ut daret mihi 
libellum. Et dicit mihi: " Accipe et devora illum; 
et faciet amaricare ventrem tuum, sed in ore tuo 
erit dulcis tamquam mel ". 

Et accepi libellum de manu angeli et devoravi eum, 
et erat in ore meo tamquam mel dulcis; et cum 
devorassem eum, amaricatus est venter meus. 

Et dicunt mihi: " Oportet te iterum prophetare 
super populis et gentibus et linguis et regibus 
multis ". 

Et datus est mihi calamus similis virgae dicens: " 
Surge et metire templum Dei et altare et adorantes 
in eo. 

Atrium autem, quod est foris templum, eice foras 
et ne metiaris illud, quoniam datum est gentibus, 
et civitatem sanctam calcabunt mensibus 
quadraginta duobus. 

Et dabo duobus testibus meis, et prophetabunt 
diebus mille ducentis sexaginta amicti saccis ". 

Hi sunt duae olivae et duo candelabra in conspectu 
Domini terrae stantes. 

Et si quis eis vult nocere, ignis exit de ore 
illorum et devorat inimicos eorum; et si quis 
voluerit eos laedere, sic oportet eum occidi. 

Hi habent potestatem claudendi caelum, ne pluat 
pluvia diebus prophetiae ipsorum; et potestatem 
habent super aquas convertendi eas in sanguinem et 
percutere terram omni plaga, quotienscumque 
voluerint. 

Et cum finierint testimonium suum, bestia, quae 
ascendit de abysso, faciet adversus illos bellum 
et vincet eos et occidet illos. 

Et corpus eorum in platea civitatis magnae, quae 
vocatur spiritaliter Sodoma et Aegyptus, ubi et 
Dominus eorum crucifixus est; 

et vident de populis et tribubus et linguis et 
gentibus corpus eorum per tres dies et dimidium, 
et corpora eorum non sinunt poni in monumento. 

Et inhabitantes terram gaudent super illis et 
iucundantur et munera mittent invicem, quoniam hi 
duo prophetae cruciaverunt eos, qui inhabitant 
super terram. 

Et post dies tres et dimidium spiritus vitae a Deo 
intravit in eos, et steterunt super pedes suos; et 
timor magnus cecidit super eos, qui videbant eos. 

Et audierunt vocem magnam de caelo dicentem illis: 
" Ascendite huc "; et ascenderunt in caelum in 
nube, et viderunt illos inimici eorum. 

Et in illa hora factus est terraemotus magnus, et 
decima pars civitatis cecidit, et occisi sunt in 
terraemotu nomina hominum septem milia, et reliqui 
in timorem sunt missi et dederunt gloriam Deo 
caeli. 

Vae secundum abiit; ecce vae tertium venit cito. 

Et septimus angelus tuba cecinit, et factae sunt 
voces magnae in caelo dicentes: " Factum est 
regnum huius mundi Domini nostri et Christi eius, 
et regnabit in saecula saeculorum ". 

Et viginti quattuor seniores, qui in conspectu Dei 
sedent in thronis suis, ceciderunt super facies 
suas et adoraverunt Deum 

dicentes: " Gratias agimus tibi, Domine, Deus 
omnipotens, qui es et qui eras, quia accepisti 
virtutem tuam magnam et regnasti. 

Et iratae sunt gentes, et advenit ira tua, et 
tempus mortuorum iudicari et reddere mercedem 
servis tuis prophetis et sanctis et timentibus 
nomen tuum, pusillis et magnis, et exterminare 
eos, qui exterminant terram ". 

Et apertum est templum Dei in caelo, et visa est 
arca testamenti eius in templo eius; et facta sunt 
fulgura et voces et terraemotus et grando magna. 

Et signum magnum appa ruit in caelo: mulier amicta 
sole, et luna sub pedibus eius, et super caput 
eius corona stellarum duodecim; 

et in utero habens, et clamat parturiens et 
cruciatur, ut pariat. 

Et visum est aliud signum in caelo: et ecce draco 
rufus magnus, habens capita septem et cornua 
decem, et super capita sua septem diademata; 

et cauda eius trahit tertiam partem stellarum 
caeli et misit eas in terram. Et draco stetit ante 
mulierem, quae erat paritura, ut, cum peperisset, 
filium eius devoraret. 

Et peperit filium, masculum, qui recturus est 
omnes gentes in virga ferrea; et raptus est filius 
eius ad Deum et ad thronum eius. 

Et mulier fugit in desertum, ubi habet locum 
paratum a Deo, ut ibi pascant illam diebus mille 
ducentis sexaginta. 

Et factum est proelium in caelo, Michael et angeli 
eius, ut proeliarentur cum dracone. Et draco 
pugnavit et angeli eius, 

et non valuit, neque locus inventus est eorum 
amplius in caelo. 

Et proiectus est draco ille magnus, serpens 
antiquus, qui vocatur Diabolus et Satanas, qui 
seducit universum orbem; proiectus est in terram, 
et angeli eius cum illo proiecti sunt. 

Et audivi vocem magnam in caelo dicentem: " Nunc 
facta est salus et virtus et regnum Dei nostri et 
potestas Christi eius, quia proiectus est 
accusator fratrum nostrorum, qui accusabat illos 
ante conspectum Dei nostri die ac nocte. 

Et ipsi vicerunt illum propter sanguinem Agni et 
propter verbum testimonii sui; et non dilexerunt 
animam suam usque ad mortem. 

Propterea laetamini, caeli et qui habitatis in 
eis. Vae terrae et mari, quia descendit Diabolus 
ad vos habens iram magnam, sciens quod modicum 
tempus habet! ". 

Et postquam vidit draco quod proiectus est in 
terram, persecutus est mulierem, quae peperit 
masculum. 

Et datae sunt mulieri duae alae aquilae magnae, ut 
volaret in desertum in locum suum, ubi alitur per 
tempus et tempora et dimidium temporis a facie 
serpentis. 

Et misit serpens ex ore suo post mulierem aquam 
tamquam flumen, ut eam faceret trahi a flumine. 

Et adiuvit terra mulierem, et aperuit terra os 
suum et absorbuit flumen, quod misit draco de ore 
suo. 

Et iratus est draco in mulierem et abiit facere 
proelium cum reliquis de semine eius, qui 
custodiunt mandata Dei et habent testimonium Iesu. 

Et stetit super arenam maris. 

Et vidi de mari bestiam ascendentem, habentem cor 
nua decem et capita septem, et super cornua eius 
decem diademata, et super capita eius nomina 
blasphemiae. 

Et bestia, quam vidi, similis erat pardo, et pedes 
eius sicut ursi, et os eius sicut os leonis. Et 
dedit illi draco virtutem suam et thronum suum et 
potestatem magnam. 

Et unum de capitibus suis quasi occisum in mortem, 
et plaga mortis eius curata est. Et admirata est 
universa terra post bestiam, 

et adoraverunt draconem, quia dedit potestatem 
bestiae, et adoraverunt bestiam dicentes: " Quis 
similis bestiae, et quis potest pugnare cum ea? ". 

Et datum est ei os loquens magna et blasphemias, 
et data est illi potestas facere menses 
quadraginta duos. 

Et aperuit os suum in blasphemias ad Deum, 
blasphemare nomen eius et tabernaculum eius, eos, 
qui in caelo habitant. 

Et datum est illi bellum facere cum sanctis et 
vincere illos, et data est ei potestas super omnem 
tribum et populum et linguam et gentem. 

Et adorabunt eum omnes, qui inhabitant terram, 
cuiuscumque non est scriptum nomen in libro vitae 
Agni, qui occisus est, ab origine mundi. 

Si quis habet aurem, audiat: 

Si quis in captivitatem, in captivitatem vadit; si 
quis in gladio debet occidi, oportet eum in gladio 
occidi. Hic est patientia et fides sanctorum. 

Et vidi aliam bestiam ascendentem de terra, et 
habebat cornua duo similia agni, et loquebatur 
sicut draco. 

Et potestatem prioris bestiae omnem facit in 
conspectu eius. Et facit terram et inhabitantes in 
ea adorare bestiam primam, cuius curata est plaga 
mortis. 

Et facit signa magna, ut etiam ignem faciat de 
caelo descendere in terram in conspectu hominum. 

Et seducit habitantes terram propter signa, quae 
data sunt illi facere in conspectu bestiae, dicens 
habitantibus in terra, ut faciant imaginem 
bestiae, quae habet plagam gladii et vixit. 

Et datum est illi, ut daret spiritum imagini 
bestiae, ut et loquatur imago bestiae; et faciat, 
ut quicumque non adoraverint imaginem bestiae, 
occidantur. 

Et facit omnes pusillos et magnos et divites et 
pauperes et liberos et servos accipere characterem 
in dextera manu sua aut in frontibus suis, 

et ne quis possit emere aut vendere, nisi qui 
habet characterem, nomen bestiae aut numerum 
nominis eius. 

Hic sapientia est: qui habet intellectum, computet 
numerum bestiae; numerus enim hominis est: et 
numerus eius est sescenti sexaginta sex. 

Et vidi: et ecce Agnus stans supra montem Sion, et 
cum illo centum quadraginta quattuor milia, 
habentes nomen eius et nomen Patris eius scriptum 
in frontibus suis. 

Et audivi vocem de caelo tamquam vocem aquarum 
multarum et tamquam vocem tonitrui magni; et vox, 
quam audivi, sicut citharoedorum citharizantium in 
citharis suis. 

Et cantant quasi canticum novum ante thronum et 
ante quattuor animalia et seniores. Et nemo 
poterat discere canticum, nisi illa centum 
quadraginta quattuor milia, qui empti sunt de 
terra. 

Hi sunt qui cum mulieribus non sunt coinquinati, 
virgines enim sunt. Hi qui sequuntur Agnum, 
quocumque abierit. Hi empti sunt ex hominibus 
primitiae Deo et Agno; 

et in ore ipsorum non est inventum mendacium: sine 
macula sunt. 

Et vidi alterum angelum volantem per medium 
caelum, habentem evangelium aeternum, ut 
evangelizaret super sedentes in terra et super 
omnem gentem et tribum et linguam et populum; 

dicens magna voce: " Timete Deum et date illi 
gloriam, quia venit hora iudicii eius; et adorate 
eum, qui fecit caelum et terram et mare et fontes 
aquarum ". 

Et alius angelus secutus est dicens: " Cecidit, 
cecidit Babylon illa magna, quae a vino irae 
fornicationis suae potionavit omnes gentes! ". 

Et alius angelus tertius secutus est illos dicens 
voce magna: " Si quis adoraverit bestiam et 
imaginem eius et acceperit characterem in fronte 
sua aut in manu sua, 

et hic bibet de vino irae Dei, quod mixtum est 
mero in calice irae ipsius, et cruciabitur igne et 
sulphure in conspectu angelorum sanctorum et ante 
conspectum Agni. 

Et fumus tormentorum eorum in saecula saeculorum 
ascendit, nec habent requiem die ac nocte, qui 
adoraverunt bestiam et imaginem eius, et si quis 
acceperit characterem nominis eius ". 

Hic patientia sanctorum est, qui custodiunt 
mandata Dei et fidem Iesu. 

Et audivi vocem de caelo dicentem: " Scribe: Beati 
mortui, qui in Domino moriuntur amodo. Etiam, 
dicit Spiritus, ut requiescant a laboribus suis; 
opera enim illorum sequuntur illos ". 

Et vidi: et ecce nubem candidam, et supra nubem 
sedentem quasi Filium hominis, habentem super 
caput suum coronam auream et in manu sua falcem 
acutam. 

Et alter angelus exivit de templo clamans voce 
magna ad sedentem super nubem: " Mitte falcem tuam 
et mete, quia venit hora, ut metatur, quoniam 
aruit messis terrae ". 

Et misit, qui sedebat supra nubem, falcem suam in 
terram, et messa est terra. 

Et alius angelus exivit de templo, quod est in 
caelo, habens et ipse falcem acutam. 

Et alius angelus de altari, habens potestatem 
supra ignem, et clamavit voce magna ad eum, qui 
habebat falcem acutam, dicens: " Mitte falcem tuam 
acutam et vindemia botros vineae terrae, quoniam 
maturae sunt uvae eius ". 

Et misit angelus falcem suam in terram et 
vindemiavit vineam terrae et misit in lacum irae 
Dei magnum. 

Et calcatus est lacus extra civitatem, et exivit 
sanguis de lacu usque ad frenos equorum per stadia 
mille sescenta. 

Et vidi aliud signum in caelo magnum et mirabile: 
angelos septem habentes plagas septem novissimas, 
quoniam in illis consummata est ira Dei. 

Et vidi tamquam mare vitreum mixtum igne; et eos, 
qui vicerunt bestiam et imaginem illius et numerum 
nominis eius, stantes supra mare vitreum, habentes 
citharas Dei. 

Et cantant canticum Moysis servi Dei et canticum 
Agni dicentes: " Magna et mirabilia opera tua, 
Domine, Deus omnipotens; iustae et verae viae 
tuae, Rex gentium! 

Quis non timebit, Domine, et glorificabit nomen 
tuum? Quia solus Sanctus, quoniam omnes gentes 
venient et adorabunt in conspectu tuo, quoniam 
iudicia tua manifestata sunt ". 

Et post haec vidi: et apertum est templum 
tabernaculi testimonii in caelo, 

et exierunt septem angeli habentes septem plagas 
de templo, vestiti lino mundo candido et 
praecincti circa pectora zonis aureis. 

Et unum ex quattuor animalibus dedit septem 
angelis septem phialas aureas plenas iracundiae 
Dei viventis in saecula saeculorum. 

Et impletum est templum fumo de gloria Dei et de 
virtute eius; et nemo poterat introire in templum, 
donec consummarentur septem plagae septem 
angelorum. 

Et audivi vocem magnam de templo dicentem septem 
an gelis: " Ite et effundite septem phialas irae 
Dei in terram ". 

Et abiit primus et effudit phialam suam in terram; 
et factum est vulnus saevum ac pessimum in 
homines, qui habebant characterem bestiae, et eos, 
qui adorabant imaginem eius. 

Et secundus effudit phialam suam in mare; et 
factus est sanguis tamquam mortui, et omnis anima 
vivens mortua est, quae est in mari. 

Et tertius effudit phialam suam in flumina et in 
fontes aquarum; et factus est sanguis. 

Et audivi angelum aquarum dicentem: " Iustus es, 
qui es et qui eras, Sanctus, quia haec iudicasti; 

quia sanguinem sanctorum et prophetarum fuderunt, 
et sanguinem eis dedisti bibere: digni sunt! ". 

Et audivi altare dicens: " Etiam, Domine, Deus 
omnipotens, vera et iusta iudicia tua! ". 

Et quartus effudit phialam suam in solem; et datum 
est illi aestu afficere homines in igne. 

Et aestuaverunt homines aestu magno; et 
blasphemaverunt nomen Dei habentis potestatem 
super has plagas et non egerunt paenitentiam, ut 
darent illi gloriam. 

Et quintus effudit phialam suam super thronum 
bestiae; et factum est regnum eius tenebrosum, et 
commanducaverunt linguas suas prae dolore 

et blasphemaverunt Deum caeli prae doloribus suis 
et vulneribus suis et non egerunt paenitentiam ex 
operibus suis. 

Et sextus effudit phialam suam super flumen illud 
magnum Euphraten; et exsiccata est aqua eius, ut 
praepararetur via regibus, qui sunt ab ortu solis. 

Et vidi de ore draconis et de ore bestiae et de 
ore pseudoprophetae spiritus tres immundos velut 
ranas; 

sunt enim spiritus daemoniorum facientes signa, 
qui procedunt ad reges universi orbis congregare 
illos in proelium diei magni Dei omnipotentis. 

Ecce venio sicut fur. Beatus, qui vigilat et 
custodit vestimenta sua, ne nudus ambulet, et 
videant turpitudinem eius. 

Et congregavit illos in locum, qui vocatur 
Hebraice Harmagedon. 

Et septimus effudit phialam suam in aerem; et 
exivit vox magna de templo a throno dicens: " 
Factum est! ". 

Et facta sunt fulgura et voces et tonitrua, et 
terraemotus factus est magnus, qualis numquam 
fuit, ex quo homo fuit super terram, talis 
terraemotus sic magnus. 

Et facta est civitas magna in tres partes, et 
civitates gentium ceciderunt. Et Babylon magna 
venit in memoriam ante Deum dare ei calicem vini 
indignationis irae eius. 

Et omnis insula fugit, et montes non sunt inventi. 

Et grando magna sicut talentum descendit de caelo 
in homines; et blasphemaverunt homines Deum 
propter plagam grandinis, quoniam magna est plaga 
eius nimis. 

Et venit unus de septem angelis, qui habebant 
septem phialas, et locutus est mecum dicens: " 
Veni, ostendam tibi damnationem meretricis magnae, 
quae sedet super aquas multas, 

cum qua fornicati sunt reges terrae, et inebriati 
sunt, qui inhabitant terram, de vino 
prostitutionis eius ". 

Et abstulit me in desertum in spiritu. Et vidi 
mulierem sedentem super bestiam coccineam, plenam 
nominibus blasphemiae, habentem capita septem et 
cornua decem. 

Et mulier erat circumdata purpura et coccino, et 
inaurata auro et lapide pretioso et margaritis, 
habens poculum aureum in manu sua plenum 
abominationibus et immunditiis fornicationis eius; 

et in fronte eius nomen scriptum, mysterium: " 
Babylon magna, mater fornicationum et 
abominationum terrae ". 

Et vidi mulierem ebriam de sanguine sanctorum et 
de sanguine martyrum Iesu. Et miratus sum, cum 
vidissem illam, admiratione magna. 

Et dixit mihi angelus. " Quare miraris? Ego tibi 
dicam mysterium mulieris et bestiae, quae portat 
eam, quae habet capita septem et decem cornua: 

bestia, quam vidisti, fuit et non est, et 
ascensura est de abysso et in interitum ibit. Et 
mirabuntur inhabitantes terram, quorum non sunt 
scripta nomina in libro vitae a constitutione 
mundi, videntes bestiam, quia erat et non est et 
aderit. 

Hic est sensus, qui habet sapientiam. Septem 
capita, septem montes sunt, super quos mulier 
sedet. Et reges septem sunt: 

quinque ceciderunt, unus est, alius nondum venit; 
et, cum venerit, oportet illum breve tempus 
manere. 

Et bestia, quae erat et non est, et is octavus est 
et de septem est et in interitum vadit. 

Et decem cornua, quae vidisti, decem reges sunt, 
qui regnum nondum acceperunt, sed potestatem 
tamquam reges una hora accipiunt cum bestia. 

Hi unum consilium habent et virtutem et potestatem 
suam bestiae tradunt. 

Hi cum Agno pugnabunt; et Agnus vincet illos, 
quoniam Dominus dominorum est et Rex regum, et qui 
cum illo sunt vocati et electi et fideles ". 

Et dicit mihi: " Aquae, quas vidisti, ubi meretrix 
sedet, populi et turbae sunt et gentes et linguae. 

Et decem cornua, quae vidisti, et bestia, hi 
odient fornicariam et desolatam facient illam et 
nudam, et carnes eius manducabunt et ipsam igne 
concremabunt; 

Deus enim dedit in corda eorum, ut faciant, quod 
illi placitum est, et faciant unum consilium et 
dent regnum suum bestiae, donec consummentur verba 
Dei. 

Et mulier, quam vidisti, est civitas magna, quae 
habet regnum super reges terrae ". 

Post haec vidi alium ange lum descendentem de 
caelo, habentem potestatem magnam; et terra 
illuminata est a claritate eius. 

Et clamavit in forti voce dicens: " Cecidit, 
cecidit Babylon magna et facta est habitatio 
daemoniorum et custodia omnis spiritus immundi et 
custodia omnis bestiae immundae et odibilis; 

quia de vino irae fornicationis eius biberunt 
omnes gentes, et reges terrae cum illa fornicati 
sunt, et mercatores terrae de virtute deliciarum 
eius divites facti sunt! ". 

Et audivi aliam vocem de caelo dicentem: " Exite 
de illa, populus meus, ut ne comparticipes sitis 
peccatorum eius et de plagis eius non accipiatis, 

quoniam pervenerunt peccata eius usque ad caelum, 
et recordatus est Deus iniquitatum eius. 

Reddite illi, sicut et ipsa reddidit, et duplicate 
duplicia secundum opera eius; in poculo, quo 
miscuit, miscete illi duplum. 

Quantum glorificavit se et in deliciis fuit, 
tantum date illi tormentum et luctum. Quia in 
corde suo dicit: "Sedeo regina et vidua non sum et 
luctum non videbo", 

ideo in una die venient plagae eius, mors et 
luctus et fames, et igne comburetur, quia fortis 
est Dominus Deus, qui iudicavit illam ". 

Et flebunt et plangent se super illam reges 
terrae, qui cum illa fornicati sunt et in deliciis 
vixerunt, cum viderint fumum incendii eius, 

longe stantes propter timorem tormentorum eius, 
dicentes: " Vae, vae, civitas illa magna, Babylon, 
civitas illa fortis, quoniam una hora venit 
iudicium tuum! ". 

Et negotiatores terrae flent et lugent super 
illam, quoniam mercem eorum nemo emit amplius: 

mercem auri et argenti et lapidis pretiosi et 
margaritarum, et byssi et purpurae et serici et 
cocci, et omne lignum thyinum et omnia vasa eboris 
et omnia vasa de ligno pretiosissimo et aeramento 
et ferro et marmore, 

et cinnamomum et amomum et odoramenta et unguenta 
et tus, et vinum et oleum et similam et triticum, 
et iumenta et oves et equorum et raedarum, et 
mancipiorum et animas hominum. 

Et fructus tui, desiderium animae, discesserunt a 
te, et omnia pinguia et clara perierunt a te, et 
amplius illa iam non invenient. 

Mercatores horum, qui divites facti sunt ab ea, 
longe stabunt propter timorem tormentorum eius 
flentes ac lugentes, 

dicentes: " Vae, vae, civitas illa magna, quae 
amicta erat byssino et purpura et cocco, et 
deaurata auro et lapide pretioso et margarita, 

quoniam una hora desolatae sunt tantae divitiae! 
". Et omnis gubernator et omnis, qui in locum 
navigat, et nautae et, quotquot maria operantur, 
longe steterunt 

et clamabant, videntes fumum incendii eius, 
dicentes: " Quae similis civitati huic magnae? ". 

Et miserunt pulverem super capita sua et 
clamabant, flentes et lugentes, dicentes: " Vae, 
vae, civitas illa magna, in qua divites facti sunt 
omnes, qui habent naves in mari, de opibus eius, 
quoniam una hora desolata est! 

Exsulta super eam, caelum, et sancti et apostoli 
et prophetae, quoniam iudicavit Deus iudicium 
vestrum de illa! ". 

Et sustulit unus angelus fortis lapidem quasi 
molarem magnum et misit in mare dicens: "Impetu 
sic mittetur Babylon magna illa civitas et ultra 
iam non invenietur. 

Et vox citharoedorum et musicorum et tibia 
canentium et tuba non audietur in te amplius, et 
omnis artifex omnis artis non invenietur in te 
amplius, et vox molae non audietur in te amplius, 

et lux lucernae non lucebit tibi amplius, et vox 
sponsi et sponsae non audietur in te amplius; quia 
mercatores tui erant magnates terrae, quia in 
veneficiis tuis erraverunt omnes gentes, 

et in ea sanguis prophetarum et sanctorum inventus 
est et omnium, qui interfecti sunt in terra! ". 

Post haec audivi quasi vo cem magnam turbae multae 
in caelo dicentium: " Alleluia! Salus et gloria et 
virtus Deo nostro, 

quia vera et iusta iudicia eius; quia iudicavit de 
meretrice magna, quae corrupit terram in 
prostitutione sua, et vindicavit sanguinem 
servorum suorum de manibus eius! ". 

Et iterum dixerunt: " Alleluia! Et fumus eius 
ascendit in saecula saeculorum! ". 

Et ceciderunt seniores viginti quattuor et 
quattuor animalia et adoraverunt Deum sedentem 
super thronum dicentes: " Amen. Alleluia ". 

Et vox de throno exivit dicens: " Laudem dicite 
Deo nostro, omnes servi eius et qui timetis eum, 
pusilli et magni! ". 

Et audivi quasi vocem turbae magnae et sicut vocem 
aquarum multarum et sicut vocem tonitruum magnorum 
dicentium: " Alleluia, quoniam regnavit Dominus, 
Deus noster omnipotens. 

Gaudeamus et exsultemus et demus gloriam ei, quia 
venerunt nuptiae Agni, et uxor eius praeparavit 
se. 

Et datum est illi, ut cooperiat se byssino 
splendenti mundo: byssinum enim iustificationes 
sunt sanctorum ". 

Et dicit mihi: " Scribe: Beati, qui ad cenam 
nuptiarum Agni vocati sunt! ". Et dicit mihi: " 
Haec verba Dei vera sunt ". 

Et cecidi ante pedes eius, ut adorarem eum. Et 
dicit mihi: " Vide, ne feceris! Conservus tuus sum 
et fratrum tuorum habentium testimonium Iesu. Deum 
adora. Testimonium enim Iesu est spiritus 
prophetiae ". 

Et vidi caelum apertum: et ecce equus albus; et, 
qui sedebat super eum, vocabatur Fidelis et Verax, 
et in iustitia iudicat et pugnat. 

Oculi autem eius sicut flamma ignis, et in capite 
eius diademata multa, habens nomen scriptum, quod 
nemo novit nisi ipse; 

et vestitus veste aspersa sanguine, et vocatur 
nomen eius Verbum Dei. 

Et exercitus, qui sunt in caelo, sequebantur eum 
in equis albis, vestiti byssino albo mundo. 

Et de ore ipsius procedit gladius acutus, ut in 
ipso percutiat gentes, et ipse reget eos in virga 
ferrea; et ipse calcat torcular vini furoris irae 
Dei omnipotentis. 

Et habet super vestimentum et super femur suum 
nomen scriptum: Rex regum et Dominus dominorum. 

Et vidi unum angelum stantem in sole, et clamavit 
voce magna dicens omnibus avibus, quae volabant 
per medium caeli: "Venite, congregamini ad cenam 
magnam Dei, 

ut manducetis carnes regum et carnes tribunorum et 
carnes fortium et carnes equorum et sedentium in 
ipsis et carnes omnium liberorum ac servorum et 
pusillorum ac magnorum ". 

Et vidi bestiam et reges terrae et exercitus eorum 
congregatos ad faciendum proelium cum illo, qui 
sedebat super equum, et cum exercitu eius. 

Et apprehensa est bestia et cum illa 
pseudopropheta, qui fecit signa coram ipsa, quibus 
seduxit eos, qui acceperunt characterem bestiae et 
qui adorant imaginem eius; vivi missi sunt hi duo 
in stagnum ignis ardentis sulphure. 

Et ceteri occisi sunt in gladio sedentis super 
equum, qui procedit de ore ipsius, et omnes aves 
saturatae sunt carnibus eorum. 

Et vidi angelum descen dentem de caelo habentem 
clavem abyssi et catenam magnam in manu sua. 

Et apprehendit draconem, serpentem antiquum, qui 
est Diabolus et Satanas, et ligavit eum per annos 
mille; 

et misit eum in abyssum et clausit et signavit 
super illum, ut non seducat amplius gentes, donec 
consummentur mille anni; post haec oportet illum 
solvi modico tempore. 

Et vidi thronos, et sederunt super eos, et 
iudicium datum est illis; et animas decollatorum 
propter testimonium Iesu et propter verbum Dei, et 
qui non adoraverunt bestiam neque imaginem eius 
nec acceperunt characterem in frontibus et in 
manibus suis; et vixerunt et regnaverunt cum 
Christo mille annis. 

Ceteri mortuorum non vixerunt, donec consummentur 
mille anni. Haec est resurrectio prima. 

Beatus et sanctus, qui habet partem in 
resurrectione prima! In his secunda mors non habet 
potestatem, sed erunt sacerdotes Dei et Christi et 
regnabunt cum illo mille annis. 

Et cum consummati fuerint mille anni, solvetur 
Satanas de carcere suo 

et exibit seducere gentes, quae sunt in quattuor 
angulis terrae, Gog et Magog; congregare eos in 
proelium, quorum numerus est sicut arena maris. 

Et ascenderunt super latitudinem terrae et 
circumierunt castra sanctorum et civitatem 
dilectam. Et descendit ignis de caelo et devoravit 
eos; 

et Diabolus, qui seducebat eos, missus est in 
stagnum ignis et sulphuris, ubi et bestia et 
pseudopropheta, et cruciabuntur die ac nocte in 
saecula saeculorum. 

Et vidi thronum magnum candidum et sedentem super 
eum, a cuius aspectu fugit terra et caelum, et 
locus non est inventus eis. 

Et vidi mortuos, magnos et pusillos, stantes in 
conspectu throni; et libri aperti sunt. Et alius 
liber apertus est, qui est vitae; et iudicati sunt 
mortui ex his, quae scripta erant in libris, 
secundum opera ipsorum. 

Et dedit mare mortuos, qui in eo erant, et mors et 
infernus dederunt mortuos, qui in ipsis erant; et 
iudicati sunt singuli secundum opera ipsorum. 

Et mors et infernus missi sunt in stagnum ignis. 
Haec mors secunda est, stagnum ignis. 

Et si quis non est inventus in libro vitae 
scriptus, missus est in stagnum ignis. 

Et vidi caelum novum et ter ram novam; primum enim 
caelum et prima terra abierunt, et mare iam non 
est. 

Et civitatem sanctam Ierusalem novam vidi 
descendentem de caelo a Deo, paratam sicut sponsam 
ornatam viro suo. 

Et audivi vocem magnam de throno dicentem: "Ecce 
tabernaculum Dei cum hominibus! Et habitabit cum 
eis, et ipsi populi eius erunt, et ipse Deus cum 
eis erit eorum Deus; 

et absterget omnem lacrimam ab oculis eorum, et 
mors ultra non erit, neque luctus neque clamor 
neque dolor erit ultra, quia prima abierunt ". 

Et dixit, qui sedebat super throno: " Ecce nova 
facio omnia ". Et dicit: " Scribe: Haec verba 
fidelia sunt et vera ". 

Et dixit mihi: " Facta sunt! Ego sum Alpha et 
Omega, principium et finis. Ego sitienti dabo de 
fonte aquae vivae gratis. 

Qui vicerit, hereditabit haec, et ero illi Deus, 
et ille erit mihi filius. 

Timidis autem et incredulis et exsecratis et 
homicidis et fornicatoribus et veneficis et 
idololatris et omnibus mendacibus, pars illorum 
erit in stagno ardenti igne et sulphure, quod est 
mors secunda ". 

Et venit unus de septem angelis habentibus septem 
phialas plenas septem plagis novissimis et locutus 
est mecum dicens: " Veni, ostendam tibi sponsam 
uxorem Agni ". 

Et sustulit me in spiritu super montem magnum et 
altum et ostendit mihi civitatem sanctam Ierusalem 
descendentem de caelo a Deo, 

habentem claritatem Dei; lumen eius simile lapidi 
pretiosissimo, tamquam lapidi iaspidi, in modum 
crystalli; 

et habebat murum magnum et altum et habebat portas 
duodecim et super portas angelos duodecim et 
nomina inscripta, quae sunt duodecim tribuum 
filiorum Israel. 

Ab oriente portae tres, et ab aquilone portae 
tres, et ab austro portae tres, et ab occasu 
portae tres; 

et murus civitatis habens fundamenta duodecim, et 
super ipsis duodecim nomina duodecim apostolorum 
Agni. 

Et, qui loquebatur mecum, habebat mensuram 
arundinem auream, ut metiretur civitatem et portas 
eius et murum eius. 

Et civitas in quadro posita est, et longitudo eius 
tanta est quanta et latitudo. Et mensus est 
civitatem arundine per stadia duodecim milia; 
longitudo et latitudo et altitudo eius aequales 
sunt. 

Et mensus est murum eius centum quadraginta 
quattuor cubitorum, mensura hominis, quae est 
angeli. 

Et erat structura muri eius ex iaspide, ipsa vero 
civitas aurum mundum simile vitro mundo. 

Fundamenta muri civitatis omni lapide pretioso 
ornata: fundamentum primum iaspis, secundus 
sapphirus, tertius chalcedonius, quartus 
smaragdus, 

quintus sardonyx, sextus sardinus, septimus 
chrysolithus, octavus beryllus, nonus topazius, 
decimus chrysoprasus, undecimus hyacinthus, 
duodecimus amethystus. 

Et duodecim portae duodecim margaritae sunt, et 
singulae portae erant ex singulis margaritis. Et 
platea civitatis aurum mundum tamquam vitrum 
perlucidum. 

Et templum non vidi in ea: Dominus enim, Deus 
omnipotens, templum illius est, et Agnus. 

Et civitas non eget sole neque luna, ut luceant 
ei, nam claritas Dei illuminavit eam, et lucerna 
eius est Agnus. 

Et ambulabunt gentes per lumen eius, et reges 
terrae afferunt gloriam suam in illam; 

et portae eius non claudentur per diem, nox enim 
non erit illic; 

et afferent gloriam et divitias gentium in illam. 

Nec intrabit in ea aliquid coinquinatum et faciens 
abominationem et mendacium, nisi qui scripti sunt 
in libro vitae Agni. 

Et ostendit mihi fluvium aquae vitae splendidum 
tamquam crystallum, procedentem de throno Dei et 
Agni. 

In medio plateae eius et fluminis ex utraque parte 
lignum vitae afferens fructus duodecim, per menses 
singulos reddens fructum suum; et folia ligni ad 
sanitatem gentium. 

Et omne maledictum non erit amplius. Et thronus 
Dei et Agni in illa erit; et servi eius servient 
illi 

et videbunt faciem eius, et nomen eius in 
frontibus eorum. 

Et nox ultra non erit, et non egent lumine 
lucernae neque lumine solis, quoniam Dominus Deus 
illuminabit super illos, et regnabunt in saecula 
saeculorum. 

Et dixit mihi: " Haec verba fidelissima et vera 
sunt, et Dominus, Deus spirituum prophetarum, 
misit angelum suum ostendere servis suis, quae 
oportet fieri cito. 

Et ecce venio velociter. Beatus, qui servat verba 
prophetiae libri huius ". 

Et ego Ioannes, qui audivi et vidi haec. Et 
postquam audissem et vidissem, cecidi, ut adorarem 
ante pedes angeli, qui mihi haec ostendebat. 

Et dicit mihi: " Vide, ne feceris. Conservus tuus 
sum et fratrum tuorum prophetarum et eorum, qui 
servant verba libri huius; Deum adora! ". 

Et dicit mihi: " Ne signaveris verba prophetiae 
libri huius; tempus enim prope est! 

Qui nocet, noceat adhuc; et, qui sordidus est, 
sordescat adhuc; et iustus iustitiam faciat adhuc; 
et sanctus sanctificetur adhuc. 

Ecce venio cito, et merces mea mecum est, reddere 
unicuique sicut opus eius est. 

Ego Alpha et Omega, primus et novissimus, 
principium et finis. 

Beati, qui lavant stolas suas, ut sit potestas 
eorum super lignum vitae, et per portas intrent in 
civitatem. 

Foris canes et venefici et impudici et homicidae 
et idolis servientes et omnis, qui amat et facit 
mendacium! 

Ego Iesus misi angelum meum testificari vobis haec 
super ecclesiis. Ego sum radix et genus David, 
stella splendida matutina ". 

Et Spiritus et sponsa dicunt: " Veni! ". Et, qui 
audit, dicat: " Veni! ". Et, qui sitit, veniat; 
qui vult, accipiat aquam vitae gratis. 

Contestor ego omni audienti verba prophetiae libri 
huius: Si quis apposuerit ad haec, apponet Deus 
super illum plagas scriptas in libro isto; 

et si quis abstulerit de verbis libri prophetiae 
huius, auferet Deus partem eius de ligno vitae et 
de civitate sancta, de his, quae scripta sunt in 
libro isto. 

Dicit, qui testimonium perhibet istorum: " Etiam, 
venio cito ". " Amen. Veni, Domine Iesu! ". 

Gratia Domini Iesu cum omnibus. 

Liber sermonum Thobis filii Thobiel filii Ananiel 
filii Aduel filii Gabael filii Raphael filii 
Raguel ex semine Asiel, ex tribu Nephthali, 

qui captivus ductus est in diebus Salmanasar regis 
Assyriorum ex Thisbe, quae est a dextera parte 
Cades Nephthali in superiori Galilaea supra Asor 
post occidentem solem a sinistra parte Phogor. 

Ego Thobi in viis veritatis ambulabam et in 
iustitiis omnibus diebus vitae meae et eleemosynas 
multas feci fratribus meis et nationi meae, qui 
abierant mecum in captivitatem in regionem 
Assyriorum in Nineven. 

Et cum essem in regione mea in terra Israel et cum 
essem iunior, omnis tribus Nephthali patris mei 
recessit de domo David patris mei et ab Ierusalem 
civitate, quae est electa ex omnibus tribubus 
Israel; et sanctificatum est templum habitationis 
Dei et aedificatum est in ipsa, ut sacrificarent 
omnes tribus Israel in omnes generationes saeculi. 

Omnes fratres mei omnisque domus Nephthali patris 
mei sacrificabant vitulo, quem fecit Ieroboam rex 
Israel in Dan, in omnibus montibus Galilaeae. 

Ego autem solus ibam aliquotiens in Ierusalem 
diebus festis, sicut scriptum est in toto Israel 
in praecepto sempiterno; primitias et primogenita 
et decimas armentorum et pecorum et initia 
tonsurae ovium mecum portabam in Ierusalem 

et dabam ea sacerdotibus, filiis Aaron, ad aram; 
et decimam tritici et vini et olei et malorum 
granatorum et ceterorum pomorum filiis Levi 
servientibus in Ierusalem; et secundam 
decimationem computabam in pecunia sex annorum et 
ibam et consummabam illa in Ierusalem unoquoque 
anno. 

Et dabam ea orphanis et viduis et proselytis 
appositis ad filios Israel; inferebam et dabam 
illis in tertio anno, et manducabamus illa 
secundum praeceptum, quod praeceptum est de eis in 
lege Moysis, et secundum mandata, quae mandaverat 
Debora mater patris mei Ananiel patris nostri, 
quia orphanum me reliquit pater et mortuus est. 

Et, postquam vir factus sum, accepi uxorem Annam 
ex semine patriae nostrae et genui ex illa filium 
et vocavi nomen eius Thobiam. 

Et, postquam in captivitatem deveni ad Assyrios, 
cum captivus morarer, ibam in Nineven; et omnes 
fratres mei et, qui de genere meo erant, 
manducabant de panibus gentium, 

ego autem custodivi animam meam, ne manducarem de 
panibus gentium. 

Et quoniam memor eram Dei mei in tota anima mea, 

dedit mihi Excelsus gratiam et speciem penes 
Salmanasar, et comparabam illi omnia, quaecumque 
erant in usum; 

et ibam in Mediam, usque dum moreretur, et 
commendavi Gabael fratri Gabriae in Rages, in 
regione Mediae, saccellos decem talenta argenti. 

Et postquam mortuus est Salmanasar, et regnavit 
Sennacherib filius eius pro eo, et viae Mediae 
secesserunt, et non potui iam ire in Mediam. 

Et in diebus Salmanasar multas eleemosynas feci 
fratribus meis, qui erant ex genere meo. 

Panes meos dabam esurientibus et vestimenta nudis 
et, si quem videbam mortuum et proiectum post 
murum Nineves ex natione mea, sepeliebam illum. 

Et, si quem occidebat Sennacherib rex, ubi venit 
de Iudaea fugiens in diebus iudicii, quod fecit 
Rex caeli ex illo de blasphemiis, quibus 
blasphemaverat — multos enim filiorum Israel 
occidit in ira sua — ego autem corpora illorum 
involabam et sepeliebam; et quaesivit illa 
Sennacherib et non invenit illa. 

Et abiit quidam ex Ninevitis et indicavit regi de 
me quoniam ego sepelio illos, et abscondi me et, 
ubi cognovi quod rex sciebat de me et quod 
inquiror, ut occidar, timui et refugi. 

Et direpta est omnis substantia mea, et nihil mihi 
derelictum est, quod non assumptum esset in fiscum 
regis, nisi uxor mea Anna et Thobias filius meus. 

Et non transierunt dies quadraginta, quousque 
occiderent illum duo filii ipsius et fugerunt in 
montes Ararat; et regnavit Asarhaddon filius eius 
pro illo et constituit Achicarum filium fratris 
mei Anael super omnem exactionem regni eius, et 
ipse habebat potestatem super omnem regionem. 

Tunc petiit Achicarus pro me, et descendi in 
Nineven. Achicarus enim erat praepositus 
pincernarum et super anulum et procurator et 
exactor sub Sennacherib rege Assyriorum; et 
constituit illum Asarhaddon. Erat enim ex 
fratribus meis et ex cognatione mea. 

Et sub Asarhaddon rege de scendi in domum meam, et 
red dita est mihi uxor mea Anna et filius meus 
Thobias. In Pentecoste, die festo nostro, qui est 
sanctus a Septimanis, factum est mihi prandium 
bonum, et discubui, ut pranderem. 

Et apposita est mihi mensa, et vidi pulmentaria 
complura. Et dixi Thobiae filio meo: " Vade et, 
quemcumque pauperem inveneris ex fratribus 
nostris, qui sunt captivi in Nineve, qui in mente 
habet Dominum in toto corde suo, hunc adduc, et 
manducabit pariter mecum; ecce sustineo te, fili, 
donec venias ". 

Et abiit Thobias quaerere aliquem pauperem ex 
fratribus nostris et reversus dixit mihi: " Pater! 
". Et ego dixi illi: " Ecce ego, fili ". Et 
respondens ait: " Ecce unus ex natione nostra 
occisus est et proiectus est in foro et nunc 
ibidem laqueo suffocatus est ". 

Et exsiliens reliqui prandium, antequam ex illo 
gustarem, et sustuli eum de platea in unam domum, 
donec sol caderet, et illum sepelirem. 

Et reversus lavi et manducavi panem meum cum luctu 

et rememoratus sum sermonis prophetae Amos, quem 
locutus est in Bethel dicens: " Convertentur omnes 
dies festi vestri in luctum, et omnia cantica 
vestra in lamentationem ". 

Et lacrimatus sum. Et, postquam sol occidit, abii 
et fodiens sepelivi illum. 

Et proximi mei deridebant me dicentes: " Non timet 
adhuc hic homo; iam enim inquisitus est huius rei 
causa, ut occideretur, et fugit et ecce iterum 
sepelit mortuos ". 

Et lavi ea nocte, postquam illum sepelivi, et 
introivi in atrium meum et obdormivi circa 
parietem atrii, et facies mea nuda erat propter 
aestum. 

Et ignorabam quoniam passeres in pariete super me 
erant, quorum stercora insederunt in oculos meos 
calida et induxerunt albugines. Et ibam ad 
medicos, ut curarer, et, quanto inunxerunt me 
medicamentis, tanto magis oculi mei excaecabantur 
maculis, donec perexcaecatus sum. Et eram inutilis 
meis oculis annis quattuor, et omnes fratres mei 
dolebant pro me. Achicarus autem pascebat me annis 
duobus, priusquam iret in Elymaida. 

In illo tempore Anna uxor mea mercede deserviebat 
operibus mulierum lanam faciens. 

Et remittebat dominis eorum, et dabant ei 
mercedem. Septima autem die mensis Dystri detexuit 
texturam et reddidit illam dominis, et dederunt ei 
mercedem totam et dederunt ei pro textura haedum 
de capris. 

Et cum introisset ad me haedus, coepit clamare. Et 
vocavi eam et dixi: " Unde est hic haedus? Ne 
forte furtivus sit, redde illum dominis suis; 
nobis enim non licet manducare quidquam furtivum 
". 

Et illa mihi dixit: " Munere mihi datus est supra 
mercedem ". Et ego non credebam ei, sed dicebam, 
ut restitueret illum dominis, et erubescebam coram 
illa huius rei causa. Et respondens dixit mihi: " 
Et ubi sunt eleemosynae tuae? Ubi sunt iustitiae 
tuae? Ecce, omnia tibi nota sunt ". 

Et contristatus animo et suspirans ploravi et 
coepi orare cum gemitibus: 

" Iustus es, Domine, et omnia opera tua iusta 
sunt, et omnes viae tuae misericordia et veritas, 
et tu iudicas saeculum. 

Et nunc, Domine, memor esto mei et respice in me; 
ne vindictam sumas de me pro peccatis meis et pro 
neglegentiis meis et parentum meorum, quibus 
peccaverunt ante te, 

quoniam non oboedivimus praeceptis tuis, et 
tradidisti nos in direptionem et captivitatem et 
mortem et in parabolam et fabulam et improperium 
in omnibus nationibus, in quas nos dispersisti. 

Et nunc multa sunt iudicia tua vera, quae de me 
exigas pro peccatis meis et parentum meorum, quia 
non egimus secundum praecepta tua et non 
ambulavimus sinceriter coram te. 

Et nunc secundum quod tibi placet fac mecum et 
praecipe recipi spiritum meum, ut dimittar a facie 
terrae et fiam terra, quia expedit mihi mori magis 
quam vivere, quoniam improperia falsa audivi, et 
tristitia multa est in me. Praecipe, Domine, ut 
dimittar ab hac necessitate, et dimitte me in 
locum aeternum et noli avertere a me faciem tuam, 
Domine, quia expedit mihi mori magis quam videre 
tantam necessitatem in vita mea, et ne improperia 
audiam ". 

Eadem die contigit Sarae filiae Raguel, qui erat 
Ecbatanis Mediae, ut et ipsa audiret improperia ab 
una ex ancillis patris sui, 

quoniam tradita erat viris septem, et Asmodeus 
daemonium nequissimum occidebat eos, antequam cum 
illa fierent, sicut est solitum mulieribus. Et 
dixit illi ancilla: " Tu es, quae suffocas viros 
tuos! Ecce, iam tradita es viris septem, et nemine 
eorum fruita es. 

Quid nos flagellas causa virorum tuorum, quia 
mortui sunt? Vade cum illis, nec ex te videamus 
filium aut filiam in perpetuum ". 

In illa die contristata est animo puella et 
lacrimata est et ascendens in superiorem locum 
patris sui voluit laqueo se suspendere. Et 
cogitavit iterum et dixit: " Ne forte improperent 
patri meo et dicant: "Unicam habuisti filiam 
carissimam, et haec laqueo se suspendit ex malis"; 
et deducam senectam patris mei cum tristitia ad 
inferos. Utilius mihi est non me laqueo 
suspendere, sed deprecari Dominum, ut moriar et 
iam improperia non audiam in vita mea ". 

Eodem tempore, porrectis manibus ad fenestram, 
deprecata est et dixit: " Benedictus es, Domine, 
Deus misericors, et benedictum est nomen tuum 
sanctum et honorabile in saecula. Benedicant tibi 
omnia opera tua in aeternum. 

Et nunc, Domine, ad te faciem meam et oculos meos 
direxi. 

Iube me dimitti desuper terram, et ne audiam iam 
improperia. 

Tu scis, Domine, quoniam munda sum ab omni 
immunditia viri 

et non coinquinavi nomen meum neque nomen patris 
mei in terra captivitatis meae. Unica sum patri 
meo, et non habet alium filium, qui possideat 
hereditatem illius, neque frater est illi proximus 
neque propinquus illi, ut custodiam me illi 
uxorem. Iam perierunt mihi septem, et ut quid mihi 
adhuc vivere? Et si non tibi videtur, Domine, 
occidere me, impera, ut respiciatur in me et 
misereatur mei, et ne iam improperium audiam ". 

In ipso tempore exaudita est oratio amborum in 
conspectu claritatis Dei, 

et missus est Raphael angelus sanare duos, Thobin 
desquamare ab albuginibus oculorum eius, ut 
videret oculis lumen Dei, et Saram filiam Raguel 
dare Thobiae filio Thobis uxorem, et colligare 
Asmodeum daemonium nequissimum, quoniam Thobiae 
contigit possidere eam prae omnibus, qui volebant 
accipere eam. In illo tempore reversus est Thobi 
de atrio in domum suam; et Sara filia Raguel 
descendit et ipsa de loco superiori. 

In illa die rememoratus est Thobi pecuniae, quam 
com mendaverat Gabael in Rages Mediae. 

Et dixit in corde suo: " Ecce ego postulavi 
mortem. Quid non voco Thobiam filium meum et 
indicabo illi de hac pecunia, quam commendavi, 
antequam moriar? ". 

Et vocavit Thobiam filium suum, et venit ad illum; 
et dixit illi: " Fili, cum mortuus fuero, sepeli 
me diligenter et honorem habe matri tuae et noli 
derelinquere illam omnibus diebus vitae suae et 
fac, quod bonum est in conspectu eius, et noli 
contristare spiritum eius in ullo. 

Memor esto eius, fili, quoniam multa pericula 
vidit propter te in utero. Cum mortua fuerit, 
sepeli illam iuxta me in uno sepulcro. 

Et omnibus diebus tuis, fili, Dominum in mente 
habe et noli velle peccare et praeterire praecepta 
illius. Iustitiam fac omnibus diebus vitae tuae et 
noli ire in vias iniquitatis, 

quoniam, agente te veritatem, prospera erunt 
itinera in operibus tuis et in omnibus, qui 
faciunt iustitiam. 

Ex substantia tua, fili, fac eleemosynam et noli 
avertere faciem tuam ab ullo paupere, ne a te 
avertatur facies Dei. 

Quomodo habueris, fili, secundum multitudinem fac 
ex ipsis eleemosynam. Si tibi fuerit largior 
substantia, plus ex illa fac eleemosynam. Si 
exiguum habueris, secundum exiguum ne timueris 
facere eleemosynam: 

praemium enim bonum reponis tibi in diem 
necessitatis, 

quoniam eleemosyna a morte liberat et non sinit 
ire in tenebras. 

Munus enim bonum est eleemosyna omnibus, qui 
faciunt illam coram Excelso. 

Attende tibi, fili, ab omni fornicatione. Uxorem 
primum accipe ex semine parentum tuorum et noli 
sumere uxorem alienam, quae non est ex tribu 
patris tui, quoniam filii prophetarum sumus: Noe 
et Abraham et Isaac et Iacob patres nostri a 
saeculo. Rememorare, fili, quoniam hi omnes 
acceperunt uxores ex semine patrum suorum et 
benedicti sunt in filiis suis, et semen illorum 
possidebit hereditatem terrae. 

Et tu, fili, dilige fratres tuos et noli fastidire 
in corde tuo a fratribus tuis et a filiis et 
filiabus populi tui, ut accipias uxorem ex illis, 
quoniam in fastidio perditio et inconstantia magna 
est, et in nugacitate diminutio et exiguitas magna 
est. Nugacitas enim mater est famis. 

Merces omnis hominis, quicumque penes te operatus 
fuerit, non maneat penes te, sed redde ei statim, 
et merces tua non minorabitur; si servieris Deo in 
veritate, reddetur tibi. Attende tibi, fili, in 
omnibus operibus tuis et esto sapiens in omnibus 
sermonibus tuis 

et, quod oderis, nemini feceris. Noli bibere vinum 
in ebrietatem, et non comitetur te ebrietas in via 
tua. 

De pane tuo communica esurienti et de vestimentis 
tuis nudis; ex omnibus, quaecumque tibi 
abundaverint, fac eleemosynam, et non invideat 
oculus tuus, cum facis eleemosynam. 

Frange panem tuum et effunde vinum tuum super 
sepulcra iustorum et noli dare peccatoribus. 

Consilium ab omni sapiente inquire et noli 
contemnere omne consilium utile. 

Omni tempore benedic Dominum et postula ab illo, 
ut dirigantur viae tuae, et omnes semitae tuae et 
consilia bene disponantur, quoniam omnes gentes 
non habent consilium bonum, sed ipse Dominus dabit 
ipsis bonum consilium. Quem enim voluerit, allevat 
et, quem voluerit, Dominus demergit usque ad 
inferos deorsum. Et nunc, fili, memor esto 
praeceptorum meorum, et non deleantur de corde 
tuo. 

Et nunc, fili, indico tibi commendasse me decem 
talenta argenti Gabael filio Gabriae in Rages 
Mediae. 

Noli vereri, fili, quia pauperem vitam gessimus. 
Habes multa bona, si timueris Deum et recesseris 
ab omni peccato et bene egeris in conspectu Domini 
Dei tui ". 

Tunc Thobias respondens Thobi patri suo dixit: " 
Omnia, quaecumque mihi praecepisti, pater, faciam. 

Quomodo autem potero hanc pecuniam recipere ab 
illo? Neque ille me novit, neque ego novi illum. 
Quod signum dabo illi, ut me cognoscat et credat 
et det mihi hanc pecuniam? Sed neque vias, quae ad 
Mediam, novi, ut eam illuc ". 

Tunc respondens Thobi Thobiae filio suo dixit: " 
Chirographum dedit mihi, et chirographum meum dedi 
illi et divisi in duas partes, et unusquisque unam 
accepimus, et posui cum ipsa pecunia. Et ecce nunc 
anni sunt viginti, ex quibus penes illum 
commendavi hanc pecuniam. Et nunc, fili, inquire 
tibi hominem fidelem, qui eat tecum, et dabimus 
illi mercedem, donec venias. Et, dum vivo, recipe 
pecuniam ab illo ". 

Et exiit Thobias quaerere hominem, qui iret cum 
ipso in Mediam et qui haberet notitiam viae. Et 
invenit Raphael angelum stantem ante ipsum et 
nesciebat illum angelum Dei esse. 

Et dixit illi: " Unde es, iuvenis? ". Et dixit 
illi: " Ex filiis Israel fratribus tuis et veni 
huc, ut operer ". Et dixit illi Thobias: " Nosti 
viam, quae ducit in Mediam? ". 

Et ille dixit: " Utique, aliquotiens fui ibi et 
habeo notitiam et scio omnes vias et aliquotiens 
ibam in Mediam et manebam penes Gabael fratrem 
nostrum, qui commoratur in Rages Mediae, et abest 
iter bidui statuti ex Ecbatanis usque Rages. Nam 
posita est in monte et Ecbatana in medio campo ". 

Et dixit illi Thobias: " Sustine me, iuvenis, 
donec intrans patri meo nuntiem. Necessarium est 
enim mihi, ut eas mecum, et dabo tibi mercedem 
tuam ". 

Et dixit illi: " Ecce sustineo; tantum noli 
tardare ". 

Et introiens Thobias renuntiavit Thobi patri suo 
et dixit ei: " Ecce inveni hominem ex fratribus 
nostris, de filiis Israel, qui eat mecum ". Et 
dixit illi: " Roga mihi hominem, ut sciam quid sit 
genus eius, et ex qua tribu sit et an fidelis sit, 
ut eat tecum, fili ". 

Et exivit Thobias et vocavit illum et dixit ei: " 
Iuvenis, pater te rogat ". Et introivit ad eum, et 
prior Thobis salutavit eum. Et ille dixit ei: " 
Gaudium tibi magnum sit! ". Et respondens Thobi 
dixit illi: "Quid mihi adhuc gaudium est? Homo sum 
inutilis oculis et non video lumen caelorum, sed 
in tenebris positus sum sicut mortui, qui non 
amplius vident lumen. Vivus ego sum inter mortuos. 
Vocem hominum audio et ipsos non video ". Et dixit 
ei: " Forti esto animo; in proximo est, ut a Deo 
cureris. Forti animo esto! ". Et respondit illi 
Thobi: " Thobias filius meus vult ire in Mediam. 
Nonne poteris ire cum illo et ducere illum? Et 
dabo tibi mercedem tuam, frater ". Et dixit illi: 
" Potero ire cum illo, quoniam novi omnes vias et 
aliquotiens ivi in Mediam et perambulavi omnes 
campos eius et montes et omnes commeatus scio ". 

Et dixit ei: " Frater, ex qua patria es et ex qua 
tribu? Narra mihi, frater ". 

Et ille dixit: " Quid tibi necesse est tribus? ". 
Et dixit ei: " Volo scire ex veritate cuius sis et 
nomen tuum ". 

Et dixit: " Ego sum Azarias Ananiae magni filius, 
ex fratribus tuis ". 

Et dixit illi Thobi: " Salvus et sanus venias, 
frater, sed ne irascaris, frater, quod voluerim 
verum scire et patriam tuam. Tu frater meus es et 
de genere bono et optimo! Noveram Ananiam et 
Nathan duos filios Semeliae magni; et ipsi mecum 
ibant in Ierusalem et adorabant ibi mecum et non 
exerraverunt. Fratres tui viri optimi sunt; ex 
bona radice es. Et gaudens venias! ". 

Et dixit ei: " Ego tibi dabo mercedis nomine 
drachmam diurnam et, quaecumque necessaria sunt 
tibi et filio meo, similiter; et vade cum illo, 

et adiciam tibi ad mercedem ". 

Et dixit illi: " Ibo cum illo, ne timueris; salvi 
ibimus et salvi revertemur ad te, quoniam via tuta 
est ". Et dixit ei: " Benedictio sit tibi, frater! 
". Et vocavit filium suum et dixit illi: " Fili, 
praepara, quae ad viam, et exi cum fratre tuo. 
Deus autem, qui in caelo est, protegat vos ibi et 
reducat vos ad me salvos; et angelus illius 
comitetur vos cum sanitate, fili! ". Et exiit, ut 
iret viam suam, et osculatus est patrem suum et 
matrem. Et dixit illi Thobi: " Vade sanus! ". 

Et lacrimata est mater illius et dixit Thobi: " 
Quid dimisisti filium meum? Nonne ipse est virga 
manus nostrae et ipse intrat et exit coram nobis? 

Pecunia ne adveniat pecuniae, sed purgamentum sit 
filii nostri. 

Quomodo datum est nos a Domino vivere, hoc 
sufficiebat nobis ". 

Et dixit illi: " Noli computare; salvus ibit 
filius noster et salvus revertetur ad nos, et 
oculi tui videbunt eum illa die, qua venerit ad te 
sanus. Ne computaveris, ne timueris de illis, 
soror. 

Angelus enim bonus ibit cum illo, et bene 
disponetur via illius, et revertetur sanus ". 

Et cessavit plorare. 

Et profectus est puer et angelus cum illo; et 
canis exiit cum illo et secutus est eos. Et 
abierunt ambo, et comprehendit illos prima nox; et 
manserunt super flumen Tigrin. 

Et descendit puer lavare pedes in flumen, et 
exsiliens piscis de aqua magnus volebat gluttire 
pedem pueri, et exclamavit. 

Et ait illi angelus: " Comprehende et tene! ". Et 
comprehendit puer piscem et eduxit illum in 
terram. 

Et dixit angelus illi: " Exintera hunc piscem et 
tolle fel et cor et iecur illius et repone ea 
tecum et interanea proice. Sunt enim fel et cor et 
iecur eius ad medicamentum utilia ". 

Et exinterans puer piscem illum collegit fel, cor 
et iecur; et piscem assavit et manducavit et 
reliquit ex illo salitum. Et abierunt ambo 
pariter, donec appropinquarent ad Mediam. 

Et tunc interrogavit puer angelum et dixit ei: " 
Azaria frater, quod remedium est in corde et 
iecore piscis et in felle? ". 

Et dixit illi: " Cor et iecur piscis fumiga coram 
viro aut muliere, qui occursum daemonii aut 
spiritus nequissimi habet, et fugiet ab illo omnis 
occursus, et ne maneant cum illo in aeternum. 

Et fel ad inungendos oculos hominis, in quos 
ascenderunt albugines, ad flandum in ipsis super 
albugines, et ad sanitatem perveniunt ". 

Et postquam intravit in Mediam et iam 
appropinquabat ad Ecbatana, 

dixit Raphael puero: " Thobia frater! ". Et dixit 
ei: " Ecce ego ". Et dixit illi: " In eis, quae 
sunt Raguel, hac nocte manere nos oportet. Et homo 
est propinquus tuus et habet filiam nomine Saram, 

sed neque masculum neque filiam aliam praeter 
Saram solam habet, et tu proximus es illius prae 
omnibus hominibus, ut possideas eam; et iustum 
est, ut possideas, quae sunt patri eius. Et haec 
puella sapiens et fortis et bona valde, et pater 
ipsius diligit illam ". 

Et dixit: " Iustum est, ut accipias illam. Et audi 
me, frater, et loquar de puella hac nocte, ut 
accipiamus illam tibi uxorem et, cum reversi 
fuerimus ex Rages, faciemus nuptias eius. Scio 
autem quoniam Raguel non potest denegare illam 
tibi. Novit enim quia, si dederit illam viro 
alteri, morte periet, secundum iudicium libri 
Moysis, quia tibi aptum est accipere hereditatem 
et filiam illius magis quam omni homini. Et nunc, 
frater, audi me, et loquemur de hac puella hac 
nocte et desponsabimus illam tibi et, cum reversi 
fuerimus ex Rages, accipiemus illam et ducemus eam 
nobiscum in domum tuam ". 

Tunc respondens Thobias dixit Raphael: " Azaria 
frater, audivi quoniam iam tradita est viris 
septem, et mortui sunt in cubiculis suis noctu; 
cum intrabant ad illam, moriebantur. Audivi etiam 
quosdam dicentes quoniam daemonium illos occidit; 

et timeo nunc, quoniam diligit illam et ipsam 
quidem non vexat, sed eum, qui illi voluerit 
propinquare, ipsum occidit. Unicus sum patri meo; 
ne forte moriar et deducam patris mei vitam et 
matris meae cum dolore super me in sepulcrum 
eorum. Sed neque alium filium habent, qui sepeliat 
illos ". 

Et dixit illi angelus: " Non es memor mandatorum 
patris tui, quoniam praecepit tibi accipere uxorem 
ex domo patris tui? Et nunc audi me, frater: noli 
computare daemonium illud, sed accipe illam, et 
scio quoniam dabitur tibi hac nocte uxor. 

Et, cum intraveris in cubiculum, tolle de iecore 
piscis et cor et impone super cinerem incensi. Et 
odor manabit, et odorabitur illud daemonium et 
fugiet et non apparebit circa illam omnino in 
perpetuo. 

Et, cum coeperis esse cum illa, surgite primum 
ambo et orate et deprecamini Dominum caeli, ut 
detur vobis misericordia et sanitas. Noli timere; 
tibi enim destinata est ante saeculum, et tu illam 
sanabis, et ibit tecum, et credo quoniam habebis 
ex illa filios, et erunt tibi sicut fratres. Noli 
computare ". Et cum audisset Thobias sermones 
Raphael quoniam soror est illius et de semine 
patris illius, dilexit eam valde, et cor eius 
haesit illi. 

Et cum venisset in Ecbatana, dixit illi: " Azaria 
frater, duc me ad Raguel, fratrem nostrum, viam 
rectam ". Et duxit eum ad domum Raguel, et 
invenerunt illum sedentem circa ostium atrii sui 
et salutaverunt illum priores. Et ille dixit eis: 
" Bene valeatis, fratres, intrate salvi et sani ". 
Et induxit eos in domum suam. 

Et dixit Ednae uxori suae: " Quam similis est hic 
iuvenis Thobi fratri meo! ". 

Et interrogavit illos Edna et dixit eis: "Unde 
estis, fratres? ". Et dixerunt illi: " Ex filiis 
Nephthali nos sumus captivis in Nineve ". 

Et dixit eis: " Nostis Thobin fratrem nostrum? ". 
Et dixerunt ei: " Novimus illum ". Et dixit eis: " 
Fortis est? ". 

Et dixerunt illi: " Fortis est et vivit ". Et 
Thobias dixit: " Pater meus est ". 

Et exsilivit Raguel et osculatus est illum 
lacrimans 

et dixit: " Benedictio tibi sit, fili, boni et 
optimi patris fili. O infelicitas malorum, quia 
excaecatus est vir iustus et faciens eleemosynas! 
". Et incubuit lacrimans super collum Thobiae 
filii fratris sui. 

Et Edna uxor eius lacrimata est super eum, et Sara 
filia eorum lacrimata est et ipsa. 

Et occidit arietem ex ovibus et suscepit illos 
libenter. Et, postquam laverunt et se 
purificaverunt et discubuerunt ad cenandum, dixit 
Thobias ad Raphael: " Azaria frater, dic Raguel, 
ut det mihi Saram sororem meam ". 

Et audivit Raguel hunc sermonem et dixit puero: " 
Manduca et bibe et suaviter tibi sit hac nocte. 
Non est enim homo, quem oporteat accipere Saram 
filiam meam nisi tu, frater. Similiter et mihi non 
licet eam dare alii viro nisi tibi, quia tu 
proximus mihi es. Verum autem tibi dicam, fili. 

Tradidi illam viris septem fratribus nostris, et 
omnes mortui sunt nocte, cum intrabant ad eam. Et 
nunc, fili, manduca et bibe, et Dominus faciet in 
vobis ". Et dixit Thobias: " Hinc non edam neque 
bibam, donec, quae sunt ad me, confirmes ". Et 
Raguel dixit ei: " Facio; et ipsa datur tibi 
secundum iudicium libri Moysis, et de caelo 
iudicatum est tibi illam dari. Duc sororem tuam; 
amodo tu illius frater es, et haec tua soror est. 
Datur tibi ex hodierno et in aeternum. Et Dominus 
caeli bene disponat vobis, fili, hac nocte et 
faciat misericordiam et pacem ". 

Et accersivit Raguel Saram filiam suam, et 
accessit ad illum. Et, apprehensa manu illius, 
tradidit eam illi et dixit: " Duc secundum legem 
et iudicium, quod scriptum est in libro Moysis 
dari tibi uxorem. Habe et duc ad patrem tuum 
sanus. Et Deus caeli det vobis bonum iter et pacem 
". 

Et vocavit matrem eius et praecepit afferri 
chartam, ut faceret conscriptionem coniugii et 
quemadmodum tradidit illam uxorem ei secundum 
iudicium legis Moysis. Et attulit mater illius 
chartam, et ille scripsit et signavit. 

Et ex illa hora coeperunt manducare et bibere. 

Et vocavit Raguel Ednam uxorem suam et dixit illi: 
" Soror, praepara cubiculum aliud et introduc eam 
illuc ". 

Et abiens stravit, sicut illi dixit, et introduxit 
eam illuc et lacrimata est causa illius et 
extersit lacrimas et dixit illi: 

" Forti animo esto, filia. Dominus caeli det tibi 
gaudium pro taedio tuo. Forti animo esto! ". Et 
exiit. 

Et, cum consummaverunt man ducare et bibere, 
voluerunt dor mire et deduxerunt iuvenem et 
induxerunt eum in cubiculum. 

Et rememoratus est Thobias sermonum Raphael et 
sustulit de saccello, quem habebat, cor et iecur 
piscis et imposuit super cinerem incensi. 

Et odor piscis prohibuit et refugit daemonium in 
superiores partes Aegypti. Et abiens Raphael 
colligavit eum ibi et reversus est continuo. 

Et exierunt et clauserunt ostium cubiculi. Et 
exsurrexit Thobias de lecto et dixit ei: " Surge, 
soror! Oremus et deprecemur Dominum nostrum, ut 
faciat super nos misericordiam et sanitatem ". 

Et surrexit, et coeperunt orare et deprecari 
Dominum, ut daretur illis sanitas. Et coeperunt 
dicere: " Benedictus es, Deus patrum nostrorum, et 
benedictum nomen tuum in omnia saecula saeculorum! 
Benedicant tibi caeli et omnis creatura tua in 
omnia saecula! 

Tu fecisti Adam et dedisti illi adiutorium firmum 
Evam, et ex ambobus factum est semen hominum. Et 
dixisti non esse bonum hominem solum: "Faciamus ei 
adiutorium simile sibi". 

Et nunc non luxuriae causa accipio hanc sororem 
meam sed in veritate. Praecipe, ut miserearis mei 
et illius, et consenescamus pariter sani ". 

Et dixerunt: " Amen, amen! ". 

Et dormierunt per noctem. Et surgens Raguel 
accersivit servos secum, et abierunt et foderunt 
foveam. 

Dixit enim: " Ne forte moriatur, et omnibus simus 
derisio et opprobrium ". 

Et, ut consummaverunt fossuram, reversus est 
Raguel domum et vocavit uxorem suam 

et dixit: " Mitte unam ex ancillis, et intrans 
videat an vivat; et, si mortuus est, ut sepeliamus 
illum, nemine sciente ". 

Et miserunt ancillam et accenderunt lucernam et 
aperuerunt ostium, et intravit et invenit illos 
iacentes et pariter dormientes. 

Et reversa puella nuntiavit eis illum vivere et 
nihil mali esse. 

Et benedixerunt Deum caeli et dixerunt: " 
Benedictus es, Deus, in omni benedictione sancta 
et munda, et benedicant tibi omnes sancti tui et 
omnis creatura tua; et omnes angeli tui et electi 
tui benedicant tibi in omnia saecula! 

Benedictus es, quoniam laetificasti me, et non 
contigit mihi, sicut putabam, sed secundum magnam 
misericordiam tuam egisti nobiscum. 

Et benedictus es, quoniam misertus es duorum 
unicorum. Fac illis, Domine, misericordiam et 
sanitatem et consumma vitam illorum cum 
misericordia et laetitia ". 

Tunc praecepit servis suis, ut replerent fossam 
priusquam lucesceret. 

Et praecepit uxori suae, ut faceret panes multos; 
et abiens ipse ad gregem adduxit vaccas duas et 
quattuor arietes et iussit consummari eos, et 
coeperunt praeparare. 

Et vocavit Thobiam et iuravit illi et dixit ei: " 
Diebus quattuordecim hinc non recedes, sed hic 
manebis, manducans et bibens mecum, et 
laetificabis animam filiae meae multis afflictam 
doloribus. 

Et ex eo, quod possideo, accipe partem dimidiam et 
vade sanus ad patrem tuum. Et alia dimidia pars, 
cum mortui fuerimus ego et uxor mea, vestra erit. 
Forti animo esto, fili! Ego pater tuus sum et Edna 
mater tua; et tui sumus nos et sororis tuae amodo 
et in perpetuum. Forti animo esto, fili! ". 

Tunc accersivit Thobias Ra phael et dixit illi: 

" Azaria fra ter, adsume tecum hinc servos 
quattuor et camelos duos et perveni in Rages et 
vade ad Gabael et da illi chirographum et recipe 
pecuniam et adduc illum tecum ad nuptias. 

Scis enim quoniam numerat dies pater et, si 
tardavero diem unum, contristabo eum valde. 

Sed vides quomodo Raguel iuraverit, cuius 
iuramentum spernere non possum ". 

Et abiit Raphael et quattuor pueri et duo cameli 
in Rages Mediae, et manserunt penes Gabael, et 
dedit illi Raphael chirographum eius et indicavit 
illi de Thobia filio Thobis quoniam accepit uxorem 
filiam Raguel et quia rogat illum ad nuptias. Et 
surrexit Gabael et protulit folles cum sigillis 
suis et numeravit pecuniam et composuit supra 
camelos. 

Et vigilaverunt simul et venerunt ad nuptias et 
intraverunt in ea, quae Raguel, et invenerunt 
Thobiam discumbentem. Et exsiliit et salutavit 
illum et lacrimatus est et benedixit eum et dixit 
illi Gabael: " Benedictus Dominus, qui dedit tibi 
pacem, quoniam boni et optimi et iusti viri et 
eleemosynas facientis filius es! Det tibi 
benedictionem Dominus caeli et uxori tuae et patri 
tuo et matri tuae et patri et matri uxoris tuae. 
Et benedictus Deus, quoniam video Thobiam 
consobrinum meum similem illi! ". 

Et cotidie ex illo die computabat Thobi dies, in 
quibus iret et in quibus reverteretur filius eius. 
Et, postquam consummati sunt dies, et filius eius 
non veniebat, 

dixit: " Numquid detentus est ibi? Aut numquid 
Gabael mortuus est, et nemo illi reddit pecuniam? 
". 

Et contristari coepit. 

Et Anna uxor illius dixit: " Periit filius meus et 
iam non est inter vivos. Quare tardat? ". Et 
coepit plorare et lugere filium suum et dixit: 

" Vae mihi, fili, quia te dimisi ire, lumen 
oculorum meorum! ". 

Cui Thobi dicebat: " Tace, noli computare, soror; 
salvus est filius noster, sed certe mora fuit 
illis ibi, et homo, qui cum illo ivit, fidelis est 
et est ex fratribus nostris. Noli taediare pro 
illo, soror, iam veniet ". 

Et illa dixit: " Tace a me; noli me seducere! 
Periit filius meus ". Et exsiliens circumspiciebat 
cotidie viam, qua filius eius profectus erat, et 
nihil gustabat; et, cum occidisset sol, introibat 
et lugebat lacrimans tota nocte et non dormiebat. 
Et, ut consummati sunt quattuordecim dies 
nuptiarum, quos iuraverat Raguel facere filiae 
suae, exiit ad illum Thobias et dixit: " Dimitte 
me. Scio enim quia pater meus et mater mea non 
credunt se adhuc visuros me. Nunc itaque peto, 
pater, ut dimittas me, et eam ad patrem meum; iam 
tibi indicavi quomodo illum reliquerim ". 

Et dixit Raguel Thobiae: " Remane, fili, remane 
penes me, et ego nuntios mitto ad Thobin patrem 
tuum, et indicabunt illi de te ". 

Et dixit illi: " Minime; peto, ut dimittas me hinc 
ad patrem meum ". 

Et surgens Raguel tradidit Thobiae Saram uxorem 
eius et dimidiam partem substantiae suae, pueros 
et puellas, oves et boves, asinos et camelos, 
vestem et pecuniam et vasa. 

Et dimisit illos et vale illi fecit et dixit illi: 
" Sanus sis, fili, et vade sanus! Dominus caeli 
bene dirigat vias vestras; et videam ex vobis 
filios, antequam moriar ". 

Et osculatus est Saram filiam suam et dixit illi: 
" Filia, honorem habe socero tuo et socrui tuae, 
quia ipsi amodo sunt parentes tui tamquam hi qui 
te genuerunt. Vade in pacem, filia! Audiam de te 
auditionem bonam in vita mea ". Et osculatus est 
eam et dimisit illos. Et Edna dixit Thobiae: " 
Fili et frater dilecte, te restituat Dominus 
caeli, et videam filios tuos et Sarae filiae meae, 
antequam moriar, ut delecter coram Domino. Ego 
trado tibi filiam meam tamquam depositum, ut non 
vexes eam omnibus diebus vitae tuae. Vade, fili, 
in pacem. Ego mater tua amodo, et Sara soror tua. 
Bene dirigamur omnes in ipso omnibus diebus vitae 
nostrae ". Et osculata est ambos et dimisit illos 
sanos. 

Et discessit Thobias a Raguel gaudens et 
benedicens Dominum caeli et terrae, regem omnium, 
quia direxerat viam eius. Et benedixit Raguel et 
Ednae uxori eius et dixit eis: " Fiat mihi 
honorare vos tamquam parentes meos omnibus diebus 
vitae vestrae ". 

Et abierunt viam suam et pervenerunt Charran, quae 
est contra Nineven. 

Tunc dixit Raphael: " Scis quomodo dereliquerimus 
patrem tuum. 

Praecedamus uxorem tuam et praeparemus domum, dum 
veniunt ". 

Et processerunt ambo pariter. Et dixit illi: " 
Tolle tecum fel ". Et abiit cum illis canis ex 
eis, qui sequebantur eum et Thobiam. 

Et Anna sedebat circumspiciens viam filii sui. 

Et cognovit illum venientem et dixit patri eius: " 
Ecce filius tuus venit et homo, qui cum illo ierat 
". 

Et Raphael dixit Thobiae, antequam appropinquaret 
patri: " Scio quia oculi eius aperientur. 

Asperge fel piscis in oculis eius; et detrahet 
medicamentum et decoriabit albugines de oculis 
eius. Et respiciet pater tuus et videbit lumen ". 

Et occurrit ei Anna et irruit collo filii sui et 
dixit illi: " Fili, video te; amodo moriar! ". Et 
lacrimata est. 

Et surrexit Thobi et offendebat pedibus et 
egressus est ad ostium atrii. Et occurrit illi 
Thobias, 

et fel piscis in manu sua, et insufflavit in 
oculis illius et apprehendit illum et dixit: " 
Forti animo esto, pater! ". Et iniecit 
medicamentum super eum et imposuit. 

Et decoriavit duabus manibus suis albugines ab 
angulis oculorum illius. 

Et videns filium suum irruit collo eius 

et lacrimatus est et dixit ei: " Video te, fili, 
lumen oculorum meorum! ". Et dixit: " Benedictus 
Deus, et benedictum nomen illius magnum, et 
benedicti omnes sancti angeli eius in omnia 
saecula, 

quoniam ipse flagellavit me, et ecce ego video 
Thobiam filium meum! ". Et introivit Thobi et Anna 
uxor eius in domum gaudentes et benedicentes Deum 
toto ore suo pro omnibus, quae sibi evenerant. Et 
indicavit patri suo Thobias, quoniam perfecta erat 
via illius bene a Domino Deo, et quia attulerat 
pecuniam et quemadmodum acceperat Saram filiam 
Raguel uxorem, et quia ecce venit et ipsa in 
proximo est portae Nineves. Et gavisi sunt Thobi 
et Anna 

et exierunt in obviam nurui suae ad portam 
Nineves. Et videntes Thobin, qui erant in Nineve, 
venientem et ambulantem cum omni virtute sua et a 
nemine manu deductum mirabantur, 

et confitebatur Thobi et benedicebat magna voce 
Deum coram illis, quoniam misertus est illius Deus 
et aperuit oculos eius. Et appropinquavit Thobi ad 
Saram uxorem Thobiae filii sui et benedixit illi 
et dixit ei: " Intres sana, filia! Et benedictus 
Deus tuus, qui adduxit te ad nos, filia! Et 
benedictus pater tuus et benedictus Thobias filius 
meus et benedicta tu, filia! Intra in domum tuam 
sana in benedictione et gaudio; intra, filia! ". 
In illo die factum est gaudium omnibus Iudaeis, 
qui erant in Nineve. 

Et venerunt Achicarus et Nadab ex fratribus illius 
gaudentes ad Thobiam. Et consummatae sunt nuptiae 
cum gaudio septem diebus, et data sunt illi munera 
multa. 

Et, postquam consummatae sunt nuptiae, vocavit 
Thobi filium suum Thobiam et dixit illi: " Homini 
illi, qui tecum ivit, reddamus honorem et 
adiciamus ad mercedem suam ". 

Et dixit illi: " Pater, quantam illi dabo 
mercedem? Non laedor, si dedero illi ex his, quae 
mecum contulit, dimidiam partem. 

Duxit me sanum et uxorem meam curavit et pecuniam 
mecum attulit et te curavit! Quantam illi dabo 
mercedem adhuc? ". 

Et dixit illi Thobi: " Iustum est illum, fili, 
dimidium omnium horum, quae tecum attulit, 
accipere ". 

Et vocavit illum et dixit: " Accipe dimidium 
omnium horum, quae tecum attulisti, in mercedem 
tuam et vade sanus ". 

Tunc Raphael vocavit ambos abscondite et dixit 
illis: " Deum benedicite et illi confitemini coram 
omnibus viventibus, quae fecit nobiscum bona, ut 
benedicatis et decantetis nomini eius; sermones 
Dei honorifice ostendite et ne cunctemini 
confiteri illi. 

Sacramentum regis bonum est abscondere, opera 
autem Dei revelare et confiteri honorificum est. 
Bonum facite, et malum non inveniet vos. 

Bona est oratio cum ieiunio, et eleemosyna cum 
iustitia. Melius est modicum cum iustitia quam 
plurimum cum iniquitate. Bonum est facere 
eleemosynam magis quam thesauros auri condere. 

Eleemosyna a morte liberat et ipsa purgat omne 
peccatum. Qui faciunt eleemosynam, saturabuntur 
vita; 

qui faciunt peccatum et iniquitatem, hostes sunt 
animae suae. 

Omnem veritatem vobis manifestabo et non abscondam 
a vobis ullum sermonem. Iam demonstravi vobis et 
dixi: Sacramentum regis bonum est abscondere, 
opera autem Dei revelare honorificum est. 

Et nunc, quando orabas tu et Sara, ego obtuli 
memoriam orationis vestrae in conspectu claritatis 
Domini; et, cum sepeliebas mortuos, similiter. 

Et quia non es cunctatus exsurgere et relinquere 
prandium tuum et abisti et sepelisti mortuum, tunc 
missus sum ad te tentare te. 

Et iterum me misit Deus curare te et Saram nurum 
tuam. 

Ego sum Raphael, unus ex septem angelis sanctis, 
qui assistimus et ingredimur ante claritatem 
Domini ". 

Et conturbati sunt ambo et ceciderunt in faciem 
suam et timuerunt. 

Et dixit illis: " Nolite timere; pax vobis. Deum 
benedicite in omne aevum. 

Cum essem vobiscum, non mea gratia eram vobiscum 
sed voluntate Dei. Ipsi benedicite omnibus diebus, 
decantate ei. 

Et videbatis me quia nihil manducabam, sed visus 
vobis videbatur. 

Et nunc benedicite Dominum super terra et 
confitemini Deo. Ecce ego ascendo ad eum, qui me 
misit. Scribite omnia haec, quae contigerunt vobis 
". Et ascendit. 

Et surrexerunt et iam non poterant illum videre. 

Et benedicebant et decantabant Deo et 
confitebantur illi in omnibus his magnis operibus 
illius, quia apparuerat illis angelus Dei. 

Et scripsit orationem Thobi in laetitiam et dixit: 

" Benedictus Deus vivens in aevum, et regnum 
illius, quia ipse flagellat et miseretur, deducit 
usque ad inferos deorsum et reducit a perditione 
maiestate sua, et non est qui effugiat manum eius. 

Confitemini illi, filii Israel, coram nationibus, 
quia ipse dispersit vos in illis 

et ibi ostendit maiestatem suam. Et exaltate illum 
coram omni vivente, quoniam Dominus noster, et 
ipse est pater noster, et ipse est Deus noster in 
omnia saecula. 

Flagellabit vos ob iniquitates vestras et omnium 
miserebitur vestrum et colliget vos ab omnibus 
nationibus, ubicumque dispersi fueritis. 

Cum conversi fueritis ad illum in toto corde 
vestro et in tota anima vestra, ut faciatis coram 
illo veritatem, tunc revertetur ad vos et non 
abscondet a vobis faciem suam amplius. Et nunc 
aspicite, quae fecit vobiscum, et confitemini illi 
in toto ore vestro. Benedicite Dominum iustitiae 
et exaltate regem saeculorum. Ego in terra 
captivitatis meae confiteor illi et ostendo 
virtutem et maiestatem eius genti peccatorum. 
Convertimini, peccatores, et facite iustitiam 
coram illo. Quis scit, si velit vos et faciat 
vobis misericordiam? 

Ego et anima mea regi caeli laetationes dicimus, 
et anima mea laetabitur omnibus diebus vitae suae. 

Benedicite Dominum, omnes electi; et omnes, 
laudate maiestatem illius. Agite dies laetitiae et 
confitemini illi. 

Ierusalem, civitas sancta, flagellabit te in 
operibus manuum tuarum. 

Confitere Domino in bono opere et benedic regem 
saeculorum, ut iterum tabernaculum tuum 
aedificetur in te cum gaudio, et laetos faciat in 
te omnes captivos et diligat in te omnes miseros 
in omnia saecula saeculorum. 

Lux splendida fulgebit in omnibus finibus terrae; 
nationes multae venient tibi ex longinquo et a 
novissimis partibus terrae ad nomen sanctum tuum 
et munera sua in manibus suis habentes regi caeli. 
Generationes generationum dabunt in te laetitiam, 
et nomen electae erit in saecula saeculorum. 

Maledicti omnes, qui dixerint verbum durum. 
Maledicti erunt omnes, qui deponunt te et 
destruunt muros tuos, et omnes, qui subvertunt 
turres tuas et qui incendunt habitationes tuas. Et 
benedicti erunt omnes, qui timent te in aevum. 

Tunc gaude et laetare in filiis iustorum, quoniam 
omnes colligentur et benedicent Domino aeterno. 

Felices, qui diligunt te, et felices, qui 
gaudebunt in pace tua. Et beati omnes homines, qui 
contristabuntur in omnibus flagellis tuis, quoniam 
in te gaudebunt et videbunt omne gaudium tuum in 
aeternum. 

Anima mea, benedic Domino, regi magno, 

quia in Ierusalem civitate aedificabitur domus 
illius in omnia saecula. Felix ero, si fuerint 
reliquiae seminis mei ad videndam claritatem tuam 
et confitendum regi caeli. Ostia Ierusalem 
sapphiro et smaragdo aedificabuntur, et lapide 
pretioso omnes muri tui; et turres Ierusalem auro 
aedificabuntur, et propugnacula eius auro mundo. 

Plateae Ierusalem carbunculo sternentur et lapide 
Ophir; 

et ostia Ierusalem cantica laetitiae dicent, et 
omnes vici eius loquentur: "Alleluia. Benedictus 
Deus Israel, et benedicti, qui benedicent nomen 
sanctum, in aeternum et adhuc!" ". 

Et consummati sunt sermones confessionis Thobis. 
Et mortuus est in pace annorum centum duodecim et 
sepultus est praeclare in Nineve. 

Sexaginta autem et duorum annorum erat, cum 
invalidus oculis factus est; et, postquam lucem 
recepit, vixit in bonis et fecit eleemosynas et 
proposuit benedicere Deum et confiteri magnitudini 
Dei. 

Et, cum moreretur, vocavit Thobiam filium suum et 
praecepit illi dicens: " Fili, duc filios tuos 

et recurre in Mediam, quoniam credo ego verbo Dei, 
quod locutus est Nahum in Nineven, quia omnia 
erunt et venient super Assyriam et Nineven, quae 
locuti sunt prophetae Israel, quos misit Deus; 
omnia evenient, nihilque minuetur ex omnibus 
verbis, sed omnia contingent temporibus suis. Et 
in Media erit salus magis quam in Assyriis et quam 
in Babylone, quia scio ego et credo quoniam omnia, 
quae dixit Deus, erunt. Et perficientur, et non 
excidet verbum de sermonibus. Et fratres nostri, 
qui habitant in terra Israel, omnes dispergentur 
et captivi ducentur a terra optima. Et erit omnis 
terra Israel deserta, et Samaria et Ierusalem erit 
deserta, et domus Dei in tristitia erit et 
incendetur et erit deserta usque in tempus. 

Et iterum misericordiam faciet illorum Deus et 
convertetur ad illos Deus in terram Israel, et 
iterum aedificabunt domum, sed non sicut prius, 
quoadusque repleatur tempus maledictionum. Et 
postea revertentur a captivitate sua omnes et 
aedificabunt Ierusalem honorifice, et domus Dei 
aedificabitur in ea, sicut locuti sunt de illa 
omnes prophetae Israel. 

Et omnes nationes in tota terra convertentur et 
timebunt Deum vere et relinquent omnes idola sua, 
quae seducunt false seductione eorum. 

Et benedicent Deo aeterno in iustitia. Omnes filii 
Israel, qui liberabuntur in diebus illis, memores 
Dei in veritate, colligentur et venient in 
Ierusalem et habitabunt in aeternum in terra 
Abraham cum tutela, et tradetur eis. Et gaudebunt, 
qui diligunt Deum in veritate; qui autem faciunt 
iniquitatem et peccatum, deficient de terris 
omnibus. 

Et nunc, filii, mando vobis: Servite Deo in 
veritate et facite coram illo, quod ipsi placet. 
Et filiis vestris mandabitur, ut faciant iustitias 
et eleemosynam et ut sint memores Dei et 
benedicant nomini ipsius in omni tempore in 
veritate et in tota virtute sua. 

Nunc vero, fili, exi a Nineve et noli manere hic, 

sed, quocumque die sepelieris matrem tuam circa 
me, eodem die noli manere in finibus eius. Video 
enim quia multa iniquitas est in illa, et fictio 
multa perficitur in illa, et non confunduntur. 
Vide, fili, quae fecit Nadab Achicaro, qui eum 
nutrivit. Nonne vivus deductus est in terram? Sed 
tradidit Deus infamiam ante faciem ipsius, et 
Achicarus exiit ad lucem, Nadab autem intravit in 
tenebras aeternas, quia quaesivit occidere 
Achicarum. Cum faciebat eleemosynam, exiit de 
laqueo mortis, quem fixerat ei Nadab, et Nadab 
cecidit in laqueum mortis, et perdidit illum. 

Et nunc, filii, videte quid faciat eleemosyna, et 
quid faciat iniquitas, quoniam occidit. Et ecce 
anima mea deficit! ". Et posuerunt eum super 
lectum, et mortuus est et sepultus est praeclare. 

Et, cum mortua est mater eius, Thobias sepelivit 
eam iuxta patrem suum et abiit ipse et uxor eius 
in Mediam et habitavit in Ecbatanis cum Raguel 
socero suo. 

Et curam habuit senectutis eorum honorifice et 
sepelivit illos in Ecbatanis Mediae et hereditatem 
percepit domus Raguel et Thobis patris sui. 

Et mortuus est annorum centum decem et septem cum 
claritate. 

Et, antequam moreretur, vidit et audivit 
perditionem Nineves et vidit captivitatem illius 
in Mediam adductam, quam adduxit Asuerus rex 
Mediae, et benedixit Deum in omnibus, quae fecit 
filiis Nineves et Assyriae. Et gavisus est, 
antequam moreretur, in Nineve, et benedixit 
Dominum Deum in omnia saecula saeculorum. 

Anno duodecimo regni Nabu chodonosor, qui regnavit 
in As syriis in Nineve civitate magna, in diebus 
Arphaxad, qui regnavit in Medis in Ecbatanis 

et aedificavit in Ecbatanis et in circuitu muros 
ex lapidibus excisis in latitudinem cubitorum 
trium et in longitudinem cubitorum sex et fecit 
altitudinem muri cubitorum septuaginta et 
latitudinem eius cubitorum quinquaginta 

et turres eius constituit super portas eius 
cubitorum centum et latitudinem earum fundavit in 
cubitos sexaginta. 

Et fecit portas eius portas exsurgentes in 
altitudinem cubitorum septuaginta et in 
latitudinem earum cubitis quadraginta in exitum 
virtutis potentium eius et in dispositiones 
peditum eius. 

Et fecit bellum in diebus illis rex Nabuchodonosor 
ad Arphaxad regem in campo magno, hic est campus 
in finibus Ragau. 

Et convenerunt in pugnam omnes inhabitantes 
montanam et omnes inhabitantes Euphraten et Tigrin 
et Hidaspen et campos Arioch regis Elymaeorum. Et 
convenerunt gentes multae valde ad bellum filiorum 
Chaldaeorum. 

Et misit Nabuchodonosor rex Assyriorum ad omnes 
inhabitantes Persidem et ad omnes inhabitantes ad 
occasum: inhabitantes Ciliciam et Damascum et 
Libanum et Antilibanum et ad omnes inhabitantes 
circa faciem maritimae; 

et ad eos, qui sunt in nationibus Carmeli et 
Galaad, et ad superiorem Galilaeam et ad campum 
magnum Esdrelon; 

et ad omnes, qui in Samaria et civitatibus eius et 
trans Iordanen usque in Ierusalem et Bathanam et 
Chelus et Cades et flumen Aegypti et Taphnas et 
Ramesses et omnem terram Gessen, 

usquedum veniatur supra Tanim et Memphin, et ad 
omnes inhabitantes Aegyptum, usquedum veniatur ad 
fines Aethiopiae. 

Et contempserunt omnes inhabitantes universam 
terram verbum Nabuchodonosor regis Assyriorum et 
non convenerunt cum eo in pugnam, quoniam non 
timuerunt eum, sed erat adversus eos quasi vir 
unus. Et remiserunt legatos eius vacuos in 
despectu faciei eorum. 

Et indignatus est rex Nabuchodonosor ad omnem 
terram istam vehementer. Et iuravit per thronum et 
regnum suum se vindicaturum esse omnes fines 
Ciliciae et Damascenae et Syriae, sublaturum se 
gladio suo et omnes inhabitantes Moab et filios 
Ammon et omnem Iudaeam et omnes, qui in Aegypto, 
usquedum veniatur ad fines duorum marium. 

Et praeparavit se in virtute sua adversus regem 
Arphaxad in anno septimo decimo et invaluit in 
pugna sua et evertit omnem virtutem Arphaxad et 
omnem equitatum eius et omnes currus ipsius 

et dominatus est civitatibus eius. Et abiit usque 
ad Ecbatana et obtinuit turres et praedavit 
plateas eius et ornatum eius posuit in improperium 
illius. 

Et cepit Arphaxad in montibus Ragau et iaculatus 
est eum iaculis suis et disperdidit eum usque in 
illum diem. 

Et reversus est postea in Nineven ipse et 
commixtura eius, multitudo hominum pugnatorum 
multa valde. Et erat ibi requiescens et epulans 
ipse et virtus eius per dies centum viginti. 

Et in anno octavo decimo, secundo et vicesimo die 
mensis primi factum est verbum Nabuchodonosor 
regis Assyriorum, ut vindicaret omnem terram, 
sicut locutus est. 

Et convocavit omnes famulos suos et omnes magnates 
suos et posuit cum eis secretum consilii sui et 
consummavit omne malum terrae ex ore suo; 

et ipsi iudicaverunt exterminare omnem carnem 
eorum, qui non sunt obsecuti verbo oris eius. 

Et factum est, cum consummasset consilium suum, 
vocavit Nabuchodonosor rex Assyriorum Holofernen 
principem militiae virtutis suae, qui erat 
secundus post se, 

et dixit ad eum: " Haec dicit rex magnus, 
universae terrae dominus. Ecce tu exies a facie 
mea et accipies tecum viros fidentes in virtute 
sua: in centum viginti milia peditum et 
multitudinem equorum cum ascensoribus duodecim 
milia; 

et exies in obviam universae terrae ad occasum, 
quia non crediderunt verbo oris mei. 

Et denuntiabis eis, ut praeparent mihi terram et 
aquam, quoniam ego exeam in ira mea ad eos et 
cooperiam omnem faciem terrae in pedibus virtutis 
meae et dabo eos in rapinam, 

et vulnerati illorum replebunt valles eorum, et 
omnis torrens et flumen inundans mortuis eorum 
replebuntur. 

Et adducam captivitatem eorum ad extrema universae 
terrae. 

Tu autem exiens praeoccupabis mihi omnem finem 
eorum, et tradent se tibi, et reservabis mihi in 
diem redargutionis eorum. 

Super eos autem, qui non oboediunt, non parcet 
oculus tuus, ut des eos in occisionem et rapinam 
in tota terra tua, 

quoniam vivo ego et potestas regni mei; locutus 
sum et faciam omnia haec in manu mea. 

Et tu non praeteries unum verbum domini tui, sed 
consummans consummabis, sicut praecepi tibi, et 
non prolongabis, ut facias ea ". 

Et exiit Holofernes a facie domini sui et vocavit 
omnes praefectos et duces et magistratus virtutis 
Assyriae 

et numeravit electos viros in expeditionem, 
quemadmodum praeceperat ei dominus suus, in centum 
viginti milia et equitum sagittariorum duodecim 
milia. 

Et disposuit eos, quemadmodum belli multitudo 
constituitur. 

Et accepit camelos et asinos et mulos ad utensilia 
eorum, multitudinem magnam valde, et oves et boves 
et capras in praeparationem eorum, quorum non erat 
numerus, 

et epimenia omni viro in multitudinem; et aurum et 
argentum de domo regis multum valde. 

Et exiit a Nineve ipse et omnis virtus eius in 
profectionem, ut praecederet regem Nabuchodonosor 
et cooperiret omnem faciem terrae, quae est ad 
occasum, in quadrigis et equitibus et peditibus 
electis suis. 

Et multa mixtura sicut locusta convenerunt cum eis 
et sicut arena terrae; non enim erat numerus prae 
multitudine eorum. 

Et exierunt ex Nineve viam dierum trium super 
faciem campi Bectileth et posuerunt tabernacula 
sua a Bectileth iuxta montem, qui est in sinistra 
superioris Ciliciae. 

Et accepit omnem virtutem suam, pedites et equites 
et quadrigas suas et abiit inde in montanam 

et concidit Phut et Lud et praedaverunt omnes 
filios Rassis et filios Ismael, qui erant contra 
faciem deserti ad austrum Chelaeorum. 

Et transgressus est Euphraten et transiit 
Mesopotamiam et diruit omnes civitates excelsas, 
quae erant ad torrentem Abronam, usquequo veniatur 
ad mare. 

Et occupavit terminos Ciliciae et concidit omnes 
adversantes sibi et venit usque ad terminos 
Iapheth, qui sunt ad austrum contra faciem 
Arabiae. 

Et circuivit omnes filios Madian et succendit 
tabernacula eorum et praedavit stabula eorum. 

Et descendit in campum Damasci in diebus messis 
frumenti et succendit omnes agros eorum; greges et 
armenta dedit in exterminium et civitates eorum 
spoliavit et campos eorum ventilavit et percussit 
omnes iuvenes eorum in ore gladii. 

Et incidit timor et tremor eius super inhabitantes 
maritimam, qui erant in Sidone et Tyro, et 
inhabitantes Sur et Ochina et omnes, qui 
incolebant Iamniam; et habitantes in Azoto et 
Ascalone et Gaza timuerunt eum valde. 

Et miserunt ad eum legatos verbis pacificis 
dicentes: 

" Ecce nos pueri Nabuchodonosor regis magni 
adstamus coram te; utere nobis, quemadmodum placet 
faciei tuae. 

Ecce villae nostrae et omnis locus noster et omnis 
campus frumenti et greges et armenta et omnia 
stabula iumentorum nostrorum adstant ante faciem 
tuam; utere, quemadmodum placet tibi. 

Ecce et civitates nostrae et, qui inhabitant in 
eis, servi tui sunt; veniens occurre eis, sicut 
est bonum in oculis tuis ". 

Et venerunt viri ad Holofernen et nuntiaverunt ei 
secundum verba haec. 

Et descendit ad maritimam ipse et virtus eius et 
custodivit civitates excelsas et accepit ex eis in 
auxilium viros electos. 

Et exceperunt eum ipsi et omnis circumregio eorum 
cum coronis et choris et tympanis. 

Et destruxit omnes fines eorum et lucos eorum 
excidit, et datum ei erat omnes deos terrae 
exterminare, ut ipsi soli Nabuchodonosor servirent 
omnes gentes, et omnes linguae et omnes tribus 
eorum invocarent eum deum. 

Et venit contra faciem Esdrelon prope Dothain, 
quae est contra descensum magnum Iudaeae, 

et castra posuerunt inter Gabaa et Scytharum 
civitatem. Et erat ibi mensem dierum, ut 
colligeret omnia utensilia virtutis suae. 

Et audierunt filii Israel, qui habitabant in 
Iudaea, omnia, quaecumque fecerat gentibus 
Holofernes princeps militiae Nabuchodonosor regis 
Assyriorum, et quemadmodum spoliaverat omnia 
sancta eorum et dederat ea in exterminium. 

Et timuerunt multum valde a facie eius et pro 
Ierusalem et pro templo Domini Dei sui turbati 
sunt, 

quoniam nuper ascenderant de captivitate, et nuper 
omnis populus Iudaeae collectus erat, et vasa et 
altare et domus ex commaculatione sanctificata 
erant. 

Et miserunt in omnem finem Samariae et in vicos et 
Bethoron et Abelmain et Iericho et Choba et Aisora 
et convallem Salem. 

Et praeoccupaverunt omnes vertices montium 
excelsorum et muris circumdederunt vicos, qui in 
eis sunt, et reposuerunt epimenia in 
praeparationem pugnae, quoniam nuper erant campi 
eorum demessi. 

Et scripsit Ioachim sacerdos magnus, qui erat in 
diebus illis in Ierusalem, inhabitantibus Betuliam 
et Betomesthaim, quae est supra descensum contra 
Esdrelon, contra faciem campi prope Dothain, 

dicens ut obtinerent ascensus montanae, quoniam 
per eos erat introitus in Iudaeam et erat facile 
prohibere ascendentes, eo quod angustus esset 
accessus viris plus quam duobus. 

Et fecerunt filii Israel, sicut constituerat illis 
Ioachim sacerdos magnus et seniores totius plebis 
Israel, qui sedebant in Ierusalem. 

Et exclamavit omnis vir Israel ad Deum in 
instantia magna, et humiliaverunt animas suas in 
ieiunio magno; 

ipsi et mulieres eorum et infantes eorum et 
iumenta eorum et omnis advena et mercennarius et 
argento emptus eorum posuerunt cilicia super 
lumbos suos. 

Et omnis vir Israel et mulier et pueri, qui 
habitabant in Ierusalem, prociderunt ante faciem 
templi et cineraverunt capita sua et extenderunt 
cilicia sua contra faciem templi Domini. 

Et altare cilicio cooperuerunt et clamaverunt ad 
Deum Israel unanimes instanter, ut non daret in 
rapinam infantes eorum et mulieres in praedam et 
civitates hereditatis eorum in exterminium et 
sancta in maculationem et in improperium, gaudium 
gentibus. 

Et audivit Dominus vocem eorum et vidit angustiam 
eorum; et erat populus ieiunans dies plures in 
tota Iudaea et Ierusalem, et prociderunt contra 
faciem sanctorum Domini omnipotentis. 

Et Ioachim sacerdos magnus et omnes adstantes ante 
conspectum Domini sacerdotes et deservientes 
Domino praecincti ciliciis lumbos suos offerebant 
holocaustum instantiae et vota et voluntaria 
munera populi. 

Et erat cinis super cidares eorum, et clamabant ad 
Dominum ex omni virtute, ut in bonum visitaret 
omnem domum Israel. 

Et renuntiatum est Holoferni principi militiae 
virtutis Assyriae quoniam filii Israel 
praeparaverant se ad pugnam et transitus montanae 
concluserant et muris cinxerant omnem verticem 
montis excelsi et posuerant in campis offendicula. 

Et iratus est iracundia valde et convocavit omnes 
principes Moab et duces Ammon et omnes magistratus 
maritimae 

et dixit eis: " Renuntiate mihi, filii Chanaan: 
Quis est iste populus, qui sedet in montanis? Quae 
sunt autem, quas inhabitant, civitates, et quae 
est multitudo virtutis eorum? Et in quo est 
potestas et fortitudo eorum, et quis praeest super 
eos rex, dux militiae eorum? 

Et quare terga verterunt, ne venirent in obviam 
mihi prae omnibus, qui inhabitant ad occasum? ". 

Et dixit ad eum Achior dux filiorum Ammon: " 
Audiat dominus meus verbum ex ore servi tui, et 
referam tibi veritatem de populo isto, qui 
inhabitat montana ista iuxta te, et non exibit 
mendacium ex ore servi tui. 

Populus hic est ex progenie Chaldaeorum 

et inhabitaverunt primum in Mesopotamia, quoniam 
noluerunt sequi deos patrum suorum, qui fuerunt in 
terra Chaldaeorum praeclari. 

Et declinaverunt de via parentum suorum et 
adoraverunt Deum caeli, Deum, quem cognoverunt; et 
eiecerunt eos a facie deorum suorum, et fugerunt 
in Mesopotamiam et inhabitaverunt ibi dies multos. 

Et dixit Deus eorum, ut exirent de peregrinatione 
ipsorum et irent in terram Chanaan. Et 
inhabitaverunt ibi et repleti sunt auro et argento 
et pecoribus multis valde. 

Et descenderunt in Aegyptum — cooperuerat enim 
fames faciem terrae Chanaan — et commorati sunt 
ibi, usquedum enutriti sunt et facti sunt ibi in 
multitudinem magnam, nec erat numerus generis 
eorum. 

Et insurrexerunt super eos Aegyptii et 
circumvenerunt eos in luto et latere, 
humiliaverunt eos et posuerunt eos in servos. 

Et clamaverunt ad Deum suum, et percussit totam 
terram Aegypti plagis, in quibus non erat 
medicina, et eiecerunt eos Aegyptii a facie sua. 

Et exsiccavit Deus Rubrum mare ante eos 

et eduxit eos in viam Sinai et Cadesbarne. Et 
eiecerunt omnes inhabitantes in eremo 

et habitaverunt in terra Amorraeorum et omnes 
Hesebonitas exstirpaverunt in virtute sua. Et 
transeuntes Iordanem possederunt totam montanam 

et eiecerunt a facie sua Chananaeum et Pherezaeum 
et Iebusaeum et Sichem et omnes Gergesaeos et 
habitaverunt in ea diebus multis. 

Et, usquedum non peccarent in conspectu Dei sui, 
erant cum ipsis bona, quia Deus odiens iniquitatem 
cum ipsis est. 

Sed, cum recesserunt a via, quam disposuerat 
illis, exterminati sunt in bellis multis multum 
valde et captivi ducti sunt in terram non suam, et 
templum Dei eorum devenit ad solum, et civitates 
eorum comprehensae sunt ab adversariis. 

Et nunc revertentes ad Deum suum ascenderunt a 
dispersione, qua dispersi fuerant, et possederunt 
Ierusalem, ubi sanctuarium eorum est, et 
inhabitaverunt in montana, quia erat deserta. 

Et nunc, dominator domine, siquidem est ignorantia 
in populo isto, et peccant in Deum suum, 
inspiciemus quoniam est in illis offendiculum hoc 
et ascendemus et expugnabimus eos; 

si autem non est iniquitas in ipsa gente, transeat 
dominus meus, ne forte protegat eos Dominus eorum 
et Deus eorum, et erimus in improperium coram omni 
terra ". 

Et factum est, ut desiit loqui Achior verba haec, 
murmuravit omnis populus, qui erat in circuitu 
tabernaculi. Et dixerunt magnates Holoferni et 
omnes, qui habitabant maritimam et Moab, ut 
configerent eum: 

" Non enim timebimus a filiis Israel; ecce enim 
populus, in quo non est virtus neque potestas in 
pugnam validam. 

Propter hoc ascendemus, et erunt in escam militiae 
tuae, dominator Holofernes ". 

Et, cum cessasset tumultus viro rum, qui erant in 
circuitu conci lii, dixit Holofernes princeps 
militiae virtutis Assyriae ad Achior coram omni 
populo alienigenarum et ad omnes filios Moab: 

" Et quis es tu, Achior, et mercennarii Ephraim, 
quoniam prophetasti nobis sicut hodie et dixisti 
quoniam genus filiorum Israel non expugnatur, 
quoniam Deus eorum proteget eos? Et quis est Deus, 
nisi Nabuchodonosor rex omnis terrae? Hic mittet 
potestatem suam et disperdet eos a facie terrae, 
et non liberabit eos Deus eorum. 

Sed nos servi illius percutiemus eos sicut hominem 
unum, nec sustinebunt vim equorum nostrorum. 

Inundabimus enim eos in ipsis, et montes eorum 
inebriabuntur sanguine eorum, et campi eorum 
replebuntur mortuis eorum, et non resistet 
vestigium pedum eorum contra faciem nostram, sed 
perditione perient. Dicit rex Nabuchodonosor, 
dominus universae terrae; dixit enim, et non 
frustrabuntur verba oris eius. 

Tu autem, Achior, mercennari Ammon, qui locutus es 
verba haec in die iniquitatis tuae, non videbis 
faciem meam iam ex hac die, quoadusque ulciscar in 
genus illorum, qui ascenderunt ex Aegypto. 

Et tunc pertransiet ferrum militiae meae et 
populus famulorum meorum latera tua, et cades cum 
vulneratis eorum, cum venero. 

Et deducent te servi mei in montanam et ponent te 
in una civitatum ascensuum 

et non peries, donec extermineris cum eis. 

Et, si speras corde tuo quoniam non capientur, non 
concidat facies tua. Locutus sum, et nihil decidet 
verborum meorum ". 

Et praecepit Holofernes servis suis, qui erant 
adstantes in tabernaculo eius, ut comprehenderent 
Achior et ducerent eum in Betuliam et traderent in 
manus filiorum Israel. 

Et comprehenderunt eum servi eius et duxerunt 
illum extra castra in campum et promoverunt ex 
medio campo in montanam et advenerunt ad fontes, 
qui erant sub Betulia. 

Et, ut viderunt eos viri civitatis super verticem 
montis, acceperunt arma sua et exierunt extra 
civitatem supra cacumen montis, et omnis vir 
fundibalarius occupavit ascensus eorum et mittebat 
lapides super eos. 

Et accedentes sub monte alligaverunt Achior et 
reliquerunt proiectum sub radice montis et reversi 
sunt ad dominum suum. 

Descendentes autem filii Israel de civitate sua 
adstiterunt ei et solventes eum perduxerunt in 
Betuliam et adduxerunt eum ad principes civitatis 
suae, 

qui erant in diebus illis Ozias filius Michae de 
tribu Simeon et Chabris filius Gothoniel et 
Charmis filius Melchiel. 

Et convocaverunt omnes seniores civitatis, et 
concurrerunt omnes iuvenes eorum et mulieres et 
pueri eorum in ecclesiam; et statuerunt Achior in 
medio omnis populi ipsorum, et interrogavit eum 
Ozias, quid contigisset. 

Et respondens indicavit eis verba consilii 
Holofernis et omnia verba, quaecumque locutus est 
in medio principum filiorum Assyriae, et 
quaecumque magniverbatus est Holofernes adversus 
domum Israel. 

Et procidens omnis populus adoraverunt Deum et 
clamaverunt dicentes: 

" Domine, Deus caeli, respice ad superbiam eorum 
et miserere humilitatis generis nostri et respice 
ad faciem eorum, qui sanctificati sunt tibi in hac 
die ". 

Et consolati sunt Achior et laudaverunt eum valde. 

Et suscepit eum Ozias de ecclesia in domum suam et 
fecit cenam senioribus, et invocaverunt Deum 
Israel in adiutorium per totam noctem illam. 

Crastina autem die praecepit Holofernes omni 
militiae suae et omni populo suo, qui affuerunt in 
auxilium illius, ut pararent se ad Betuliam et 
ascensus montanae praeoccuparent et facerent 
pugnam adversus filios Israel. 

Et paraverunt se in illa die omnis vir potens 
eorum; et virtus eorum virorum bellatorum erat 
centum septuaginta milia peditum et equitum 
duodecim milia, praeter impedimenta et viros, qui 
erant pedites in eis, multitudo magna valde. 

Et castra collocaverunt in convallem iuxta 
Betuliam ad fontem et praetenderunt in latitudinem 
contra Dothain usque ad Abelmain et in 
longitudinem a Betulia usque Chyamonem, quae est 
contra Esdrelon. 

Filii autem Israel, ut viderunt multitudinem 
eorum, turbati sunt valde et dixerunt unusquisque 
ad proximum suum: " Nunc lingent isti faciem 
totius terrae, nec montes alti neque valles neque 
colles sustinebunt pondus eorum ". 

Et accipientes unusquisque vasa sua bellica et 
accendentes ignem in turribus murorum suorum 
manebant custodientes per totam noctem illam. 

Altera autem die eduxit Holofernes omnem equitatum 
suum contra faciem filiorum Israel, qui erant in 
Betulia, 

et visitavit ascensus civitatis eorum et fontes 
aquarum perambulavit et praeoccupavit eos. Et 
praeposuit eis castra virorum bellatorum et ipse 
convertit in populum suum. 

Et accedentes ad eum omnes principes filiorum Esau 
et omnes duces populi Moab et magistratus 
maritimae dixerunt: 

" Audiat verbum dominator noster, ne fiat 
confractio in virtute tua. 

Populus enim hic filiorum Israel non fidit in 
lanceis suis sed in altitudinibus montium, in 
quibus inhabitant; non enim est facile ascendere 
vertices montium ipsorum. 

Et nunc, dominator, noli pugnare ad eos sicut 
pugna fit belli, et non cadet ex populo tuo vir 
unus; 

sed mane in castris tuis custodiens omnem virum 
virtutis tuae, et obtineant pueri tui fontem 
aquarum, qui emanat a radice montis, 

quia inde hauriunt aquas omnes inhabitantes 
Betuliam. Et interficiet eos sitis, et tradent 
civitatem suam, et nos et populus tuus ascendemus 
super vertices montium proximos et obsidebimus in 
eis in custodiam, ut non exeat de civitate vir 
unus. 

Et destilliscent in fame et siti ipsi et mulieres 
eorum et filii eorum et, priusquam veniat gladius 
super eos, prosternentur in plateis habitationis 
suae, 

et retribues eis retributionem malam, eo quod 
secesserunt et non obviaverunt faciei tuae in pace 
". 

Et placuerunt verba eorum coram Holoferne et coram 
omnibus famulis eius, et constituit facere, ut 
locuti sunt. 

Et promoverunt castra filii Moab et cum eis 
quinque milia filiorum Assyriae et castra 
constituerunt in convalle et praeoccupaverunt 
aquas et fontes aquarum filiorum Israel. 

Et ascenderunt filii Ammon et filii Esau et castra 
constituerunt in montana contra Dothain. Et 
miserunt ex eis ad austrum et orientem contra 
Egrebel, quae est iuxta Chus, quae est ad rivum 
Mochmur. Et reliqua militia Assyriorum castra 
constituerunt in campo et operuerunt omnem faciem 
terrae; et tabernacula et impedimenta eorum 
constituerunt in turba multa, et erant in 
multitudinem magnam valde. 

Et filii Israel clamaverunt ad Dominum Deum suum, 
quoniam minorabatur spiritus eorum, quoniam 
circumdederant eos omnes inimici eorum, et non 
poterant effugere de medio eorum. 

Et manserunt in circuitu eorum omnia castra 
Assyriae, pedites et quadrigae et equites eorum 
per dies triginta quattuor. Et deficiebant omnibus 
inhabitantibus Betuliam omnia vasa aquarum eorum, 

et cisternae eorum evacuabantur, et non habebant 
quod biberent in satietatem aquam unam diem, 
quoniam in mensura dabant eis bibere. 

Et anxiati sunt infantes eorum, et mulieres et 
iuvenes deficiebant a siti et cadebant in plateis 
civitatis et in transitu portarum, et non erat 
virtus adhuc in eis. 

Et collegit se omnis populus ad Oziam et ad 
principes civitatis, iuvenes et mulieres et 
infantes, et clamaverunt voce magna et dixerunt 
coram omnibus senioribus: 

" Iudicet Deus inter vos et nos, quoniam fecistis 
in nobis iniquitatem magnam non loquentes pacifica 
cum filiis Assyriae. 

Et nunc non est qui nos adiuvet, sed vendidit nos 
Deus in manus eorum, ut prosterneremur ante eos in 
siti et perditione magna. 

Et nunc convocate eos et tradite civitatem totam 
in captivitatem populo Holofernis et omni virtuti 
eius. 

Melius est enim nos fieri illis in rapinam; erimus 
enim eis in servos et ancillas, et vivet anima 
nostra, et non videbimus mortem infantium 
nostrorum in oculis nostris et mulieres et filios 
nostros deficientes in animabus suis. 

Contestamur vobis caelum et terram et Deum eorum 
et Dominum patrum nostrorum, qui ulciscitur in nos 
secundum peccata nostra et secundum peccata patrum 
nostrorum, ut non faciat secundum verba haec in 
hac die ". 

Et factus est fletus magnus in medio ecclesiae 
omnium unanimiter, et clamaverunt ad Dominum Deum 
voce magna. 

Et dixit ad eos Ozias: " Aequo animo estote, 
fratres, et sustineamus adhuc dies quinque, in 
quibus convertet Dominus Deus noster misericordiam 
suam super nos; non enim derelinquet nos in 
consummationem. 

Si autem transierint isti quinque dies, et non 
fuerit super nos adiutorium, faciam secundum verba 
vestra ". 

Et dispersit plebem unumquemque in castra sua, et 
super muros et turres civitatis abierunt, et 
mulieres et filios in domus suas dimiserunt; et 
erant in magna humilitate valde. 

Et erat in civitate commorans in diebus illis 
Iudith filia Merari filii Ox filii Ioseph filii 
Oziel filii Elchiae filii Ananiae filii Gedeon 
filii Rafain filii Achitob filii Eliab filii 
Nathanael filii Salamiel filii Surisaddai filii 
Simeon filii Israel. 

Et vir eius Manasses erat ex tribu eius et patria 
eius; et mortuus est in diebus messis hordiariae. 

Steterat enim super alligantes manipulos in campo, 
et aestus introivit in caput eius, et incidit in 
lectum et mortuus est in Betulia civitate sua. Et 
sepelierunt eum cum patribus suis in agro, qui est 
inter Dothain et Balamon. 

Et erat Iudith in domo sua vidua per annos tres et 
menses quattuor. 

Et fecit sibi tabernaculum super tectum domus suae 
et imposuit super lumbos suos cilicium, et erant 
super eam vestimenta viduitatis suae, 

et ieiunabat per omnes dies viduitatis suae 
praeter pridie sabbatorum et sabbata et pridie 
neomeniarum et neomenias et dies festos et 
gaudimonia domus Israel. 

Et erat bona in aspectu et formosa facie valde et 
prudens in corde et bona in sensu et erat honesta 
valde, quia reliquerat ei Manasses vir eius filius 
Ioseph filii Achitob filii Melchis filii Eliab 
filii Nathanael filii Surisaddai filii Simeon 
filii Israel aurum et argentum et pueros et 
puellas et pecora et praedia, et manebat in eis; 

et non erat qui inferret ei verbum malum, quia 
timebat Deum valde. 

Et audivit verba populi maligna super principem 
quoniam defecerunt animo super penuriam aquarum. 
Et audivit omnia verba Iudith, quae locutus est ad 
eos Ozias, quemadmodum iuraverat eis, ut post 
quinque dies traderet civitatem Assyriis. 

Et mittens abram suam, quae erat super omnia bona 
eius, vocavit Oziam et Chabrin et Charmin seniores 
civitatis suae. 

Et venerunt ad eam. Et dixit ad eos: " Audite me, 
principes inhabitantium in Betulia, quoniam non 
est rectum verbum vestrum, quod locuti estis coram 
plebe in hac die et statuistis iuramentum istud, 
quod locuti estis inter Deum et vos, et dixistis 
tradituros vos civitatem inimicis nostris, si non 
in illis diebus converterit Dominus Deus noster 
audiutorium nobis. 

Et nunc qui estis vos, qui tentastis Deum in 
hodierno die et astitistis pro Deo in medio 
filiorum hominum? 

Et nunc Dominum omnipotentem tentatis et nihil 
intellegetis usque in sempiternum. 

Quoniam altitudinem cordis hominis non invenietis 
et cogitatus sensus eius non comprehendetis, 
quomodo Deum, qui fecit omnia ista, inquiretis et 
sensum eius cognoscetis et cogitationem eius 
inspicietis? Minime, fratres, nolite exacerbare 
Dominum Deum nostrum, 

quoniam, si noluerit in his quinque diebus 
adiuvare nos, ipse habet potestatem, in quibus 
diebus velit, protegere aut disperdere nos ante 
faciem inimicorum nostrorum. 

Vos autem nolite praepignorare voluntates Domini 
Dei nostri, quoniam non sicut homo Deus est, ut 
minis terreatur, aut sicut filius hominis, ut 
iudicetur. 

Propter quod sustinentes salvationem ab eo, 
invocemus ipsum in adiutorium nostrum, et exaudiet 
vocem nostram, si fuerit ipsi placitum. 

Quoniam non exsurrexit in progenie nostra, nec est 
in hodierna die neque tribus neque patria neque 
populus neque civitas ex nobis, qui adorent deos 
manufactos, sicut factum est in primis diebus, 

pro quibus traditi sunt in gladium et in rapinam 
patres nostri et ceciderunt casum magnum ante 
conspectum inimicorum nostrorum. 

Nos autem alium Deum nescimus praeter eum, a quo 
speramus quia non despiciet nos nec auferet 
salutare suum a genere nostro. 

Quoniam in eo quod capti sumus, sic et capietur 
omnis Iudaea, et praedabuntur sancta nostra, et 
exquiret Deus coinquinationem eorum ex sanguine 
nostro 

et mortem fratrum nostrorum et captivitatem terrae 
et desertionem hereditatis nostrae reducet in 
caput nostrum in gentibus, ubicumque servierimus. 
Et erimus in offendiculum et in improperium ante 
omnes, qui possidebunt nos, 

quoniam non dirigetur servitus nostra in gratiam, 
sed in inhonorationem ponet eam Dominus Deus 
noster. 

Et nunc, fratres, ostendamus fratribus nostris 
quoniam ex nobis pendet anima eorum, et sancta et 
domus et altare incumbit in nobis. 

Praeter haec omnia gratias agamus Domino Deo 
nostro, qui tentat nos sicut et patres nostros. 

Memores estote quanta fecerit cum Abraham et 
Isaac, et quanta facta sint Iacob in Mesopotamia 
Syriae pascenti oves Laban fratris matris suae. 

Quia non sicut illos combussit in inquisitionem 
cordis illorum et in nos non ultus est, sed in 
monitionem flagellat Dominus appropinquantes sibi 
". 

Et dixit ad eam Ozias: " Omnia, quaecumque 
dixisti, in bono corde locuta es, et non est qui 
resistat verbis tuis, 

quoniam non ex hodierna die sapientia tua 
manifesta est, sed ab initio dierum tuorum scit 
omnis populus sensum tuum, quoniam bona sunt 
figmenta cordis tui. 

Sed populus sitiit valde, et coegerunt nos sic 
facere, ut locuti sumus eis, et inducere super nos 
iuramentum, quod non praeteriemus. 

Et nunc ora pro nobis, et forte exaudiet te Deus 
noster, quoniam tu mulier sancta es, et dimittet 
Dominus pluviam in repletionem lacuum nostrorum, 
et non deficiemus iam ". 

Et dixit ad eos Iudith: " Audite me, et faciam 
opus prudentiae, quod perveniet in generationes 
generationum filiis generis nostri. 

Vos enim stabitis ad portam hac nocte, et exeam 
ego cum abra mea, et in diebus, post quos dixistis 
civitatem tradituros vos inimicis nostris, 
visitabit Dominus Israel in manu mea, sicut ego 
fido. 

Vos autem non scrutabitis actum meum; non enim 
renuntiabo vobis, quousque consummentur, quae ego 
facio ". 

Et dixit Ozias et principes ad eam: " Vade in 
pacem, et Dominus Deus sit ante te in ultionem 
inimicorum nostrorum ". 

Et revertentes descenderunt de tabernaculo eius et 
abierunt ad dispositiones suas. 

Iudith autem procidit in faciem suam et imposuit 
cinerem super caput suum et scidit tunicam suam et 
denudavit, quod induerat, cilicium; et, in ipso 
quod oblatum erat in Ierusalem in domum Dei 
incensum vespere illo, clamavit Iudith voce magna 
ad Dominum et dixit: 

" Domine, Deus patris mei Simeon, cui dedisti in 
manu gladium in ultionem alienigenarum, qui 
solverunt cingulum virginis in coinquinationem et 
denudaverunt femur in confusionem et 
coinquinaverunt matricem in improperium. Dixisti 
enim: "Non sic erit!"; et fecerunt. 

Pro quibus dedisti principes eorum in occisionem 
et torum eorum, qui erubuit seductione eorum, 
seductum in sanguinem; et percussisti servos super 
potentes et potentes super thronos eorum. 

Et dedisti mulieres eorum in praedam et filias in 
captivitatem et omnia spolia in divisionem 
filiorum a te delectorum, qui zelaverunt zelum 
tuum et abominaverunt coinquinationem sanguinis 
sui et invocaverunt te in adiutorium. Deus, Deus 
meus, exaudi me viduam. 

Tu enim fecisti priora illorum et illa et, quae 
postea et quae nunc et quae futura sunt, 
cogitasti; et facta sunt, quae cogitasti. 

Et astiterunt, quae voluisti, et dixerunt: "Ecce 
adsumus". Omnes enim viae tuae paratae, et 
creatura tua in praescientia. 

Ecce enim Assyrii repleti sunt in virtute sua et 
exaltati sunt in equo et ascensore, gloriati sunt 
in brachio peditum, speraverunt in clipeis et 
lancea et arcu et fundibula et nescierunt quoniam 
tu es Dominus, qui conteris bella; 

Dominus nomen est tibi. Tu allide illorum vires, 
aeterne Deus, comminue illorum plenitudinem in 
virtute tua et deduc fortitudinem eorum in ira 
tua. Voluerunt enim polluere sancta tua, 
coinquinare tabernaculum requiei nominis 
maiestatis tuae et deicere ferro cornu altaris 
tui. 

Respice in superbiam eorum, dimitte iram tuam in 
capita eorum; da in manu mea viduae, quam 
cogitavi, virtutem, 

et percute servum ex labiis seductionis meae super 
principem et principem super servum eius; quassa 
elationem in manu viduae. 

Non enim in multitudine virtus tua, nec potentia 
tua neque datum tuum in fortibus, sed humilium es 
Deus et minorum adiutorium, infirmorum susceptor, 
abiectorum protector, desperatorum salvator. 

Etiam, etiam, Deus patris mei et Deus hereditatis 
Israel, dominator caelorum et terrae, creator 
aquarum, rex totius creaturae tuae, exaudi 
deprecationem meam 

et da verbum meum et suasionem in vulnus et 
livorem eorum, qui adversum testamentum tuum et 
domum tuam sanctam et verticem Sion et domum 
retentionis filiorum tuorum cogitaverunt dura. 

Et fac super omnem gentem tuam et omnem tribum 
scientiam, ut sciant quoniam tu Deus es universae 
potestatis et virtutis, et non est alius defensor 
generis Israel praeter te ". 

Et factum est, ut cessavit cla mans ad Deum Israel 
et con summavit omnia verba ista, 

surrexit de prostratione sua et vocavit abram suam 
et descendit in domum suam, in qua commorabatur in 
diebus sabbatorum et in diebus festis suis. 

Et abstulit cilicium, quod induerat, et exuit se 
vestimenta viduitatis suae et lavit corpus suum 
aqua et unxit se unguento spisso et pectinavit 
capillos capitis sui et imposuit mitram super 
caput suum et induit se vestimenta iucunditatis 
suae, quibus vestiebatur in diebus vitae viri sui 
Manasses. 

Et accepit soleas in pedes suos et imposuit 
periscelides et dextralia et anulos et inaures et 
omnem ornatum suum et composuit se nimis in 
seductionem oculorum virorum, quicumque viderent 
eam. 

Et porrexit abrae suae ascopam vini et vas olei et 
peram implevit alphitis et massa fici et panibus 
et caseo et plicavit omnia vasa sua et imposuit 
ei. 

Et abierunt ad portam civitatis Betuliae et 
invenerunt adstantem ad eam Oziam et seniores 
civitatis Chabrin et Charmin. 

Qui cum vidissent eam, et erat mutata facies eius, 
et vestem mutatam, mirati sunt valde et dixerunt 
ei: 

" Deus patrum nostrorum det te in gratiam et 
consummet cogitationes tuas in gloriam filiorum 
Israel et in exaltationem Ierusalem ". 

Et procidens in faciem adoravit Deum et dixit ad 
eos: " Praecipite aperiri portam civitatis, et 
exeam in consummationen verborum, quae locuti 
estis mecum ". Et constituerunt iuvenibus aperiri 
ei, sicut locuti sunt; 

et fecerunt sic. Et exiit Iudith, ipsa et ancilla 
eius cum ea; et speculabantur eam viri civitatis, 
quoadusque descendit montem, usquedum transiit 
convallem, et iam non videbant eam. 

Et ibant in convallem in directum, et obviavit ei 
prima custodia Assyriorum. 

Et comprehenderunt eam et interrogaverunt eam: " 
Quorum es et unde venis et quo vadis? ". Dixitque 
eis: " Filia sum ego Hebraeorum et recedo a facie 
ipsorum, quoniam incipiunt tradi vobis in 
devorationem. 

Et ego venio ad faciem Holofernis principis 
militiae virtutis vestrae, ut renuntiem ei verba 
veritatis et ostendam ante faciem ipsius viam, per 
quam vadat et dominetur universae montanae, et non 
discumveniat ex viris eius caro una, nec spiritus 
vitae ". 

Et, ut audierunt viri verba eius et inspexerunt 
faciem eius — et erat in conspectu eorum 
mirabilis specie valde — dixerunt ad eam: 

" Salvasti animam tuam in bonum festinans 
descendere ad faciem domini nostri. Et nunc accede 
ad tabernaculum eius; et ex nostris praemittent 
te, quousque tradant te in manibus eius. 

Si autem steteris in conspectu eius, noli timere 
corde tuo, sed renuntia illi secundum verba tua, 
et bene tibi faciet ". 

Et elegerunt ex seipsis viros centum et 
adiunxerunt ei et abrae eius et perduxerunt eas ad 
tabernaculum Holofernis. 

Et factus est concursus in omnibus castris; 
innotuit enim in tabernaculis adventus eius. Et 
venerunt et circumdederunt eam stantem extra 
tabernaculum Holofernis, quoadusque nuntiaverunt 
ei de ea. 

Et mirabantur ad speciem eius et percipiebant 
verba eius, quia erant bona valde, et laudabant 
filios Israel propter eam. Et dixit unusquisque ad 
proximum suum: " Quis contemnet populum hunc, qui 
habet in se mulieres tales? Quoniam non est bonum 
derelinquere virum unum ex eis, qui relicti 
possint decipere totam terram ". 

Et exierunt omnes cubicularii Holofernis et omnes 
famuli eius et induxerunt eam in tabernaculum 
eius. 

Et erat Holofernes requiescens in lectu suo in 
conopeo, quod erat ex purpura et auro et smaragdo 
et lapidibus pretiosissimis contextum. 

Et nuntiaverunt ei de ea. Qui cum audisset, exiit 
in proscaenium; et lampades argenteae praecedentes 
eum multae valde. Et induxerunt eam ad eum. 

Cum autem venit contra faciem eius Iudith et 
famulorum eius, laudaverunt omnes speciem faciei 
eius; procidensque in faciem adoravit eum, et 
suscitaverunt eam servi eius. 

Dixitque ad eam Holofernes: " Aequo animo esto, 
mulier, et noli pavere corde tuo, quoniam ego non 
nocui viro cuicumque placuit servire 
Nabuchodonosor regi totius terrae. 

Et nunc plebs tua, quae habitat montanam, nisi 
sprevissent me, non elevassem lanceam meam super 
ipsos, sed sibi ipsi fecerunt haec. 

Et nunc dic mihi: Qua ex causa recessisti ab eis 
et venisti ad nos? Venisti enim ad salutem. Aequo 
animo esto, in hac nocte vives et deinceps. 

Non enim est qui tibi noceat, sed bene tibi 
faciam, sicut fit servis domini mei ". 

Et dixit ad eum Iudith: " Sume verba ancillae 
tuae, et loquatur ancilla tua ante faciem tuam et 
non nuntiabo mendacium domino meo in hac nocte. 

Et, si secutus fueris verba ancillae tuae, 
consummabis omnia in manibus tuis, quae faciet 
Deus tecum, et non excidet dominus meus de 
adinventionibus suis quoadusque vivit. 

Vivit enim Nabuchodonosor rex totius terrae, et 
vivit virtus eius, qui misit te in correctionem 
omnium animarum, quoniam non solum homines per te 
servient ei, sed et bestiae agri et iumenta et 
volatilia caeli et per virtutem tuam vivent in 
Nabuchodonosor et omni domo eius. 

Audivimus enim sapientiam tuam et adinventiones 
animi tui, et nuntiatum est universae terrae 
quoniam tu solus bonus in universo regno et potens 
in prudentia et admirabilis in militia belli. 

Et nunc, domine meus, verbum, quod locutus est 
Achior in consilio tuo, audivimus verba eius 
quoniam susceperunt viri in Betulia, et nuntiavit 
eis omnia, quae locutus est apud te. 

Propter quod, dominator domine, non transeas 
verbum eius, sed conde illud in corde tuo, quia 
est verum. Non enim ultio cadit in genus nostrum, 
neque dominatur gladius super eos, nisi peccent in 
Deum suum. 

Et nunc, ne fiat dominus meus frustratus et sine 
actu, cadet mors super faciem eorum, et 
comprehendet eos peccatum magnum, in quo 
exacerbaverint Dominum suum; mox ut fecerint 
illud, erunt tibi in consummationem. 

Postquam enim defecerunt eis escae, et vacuefactae 
sunt ab eis aquae, voluerunt inicere manus 
iumentis suis et omnia, quae praecepit eis Deus 
legibus suis, ne manducarent, cogitaverunt 
consummare. 

Et primitias frumenti et decimas vini et olei, 
quae conservaverunt sanctificantes sacerdotibus, 
qui praesunt in Ierusalem ante faciem Dei nostri, 
iudicaverunt consumere, quae nec manibus licet 
tangere neminem ex populo. 

Et miserunt in Ierusalem — quia et, qui ibi 
inhabitant, fecerunt omnia haec — eos, qui 
transtulerint eis illationem a senioribus. 

Et erit ut, cum nuntiatum fuerit, et fecerint, 
dentur tibi in perditionem in illa die. 

Unde ego ancilla tua, cum cognovissem haec omnia, 
refugi a facie eorum, et misit me Deus facere 
tecum rem, in qua mirabitur tota terra, quicumque 
audierint ea. 

Quoniam ancilla tua Deum colit et servit nocte ac 
die Deo caeli. Et nunc manebo penes te, domine 
meus, et exiet ancilla tua per noctem ad vallem et 
orabo ad Deum, et indicabit mihi quando fecerint 
peccata eorum. 

Et veniens indicabo illud tibi, et exies in omni 
virtute tua, et non erit, qui resistat tibi ex 
eis. 

Et adducam te per mediam Iudaeam, usque veniam 
contra Ierusalem et ponam sedem tuam in medio 
eius, et adduces eos sicut oves, quibus non est 
pastor. Et non muttiet canis lingua sua contra te, 
quoniam haec dicta sunt mihi secundum 
praescientiam meam et renuntiata sunt mihi, et 
missa sum nuntiare tibi ". 

Et placuerunt verba eius coram Holoferne et coram 
omnibus famulis eius, et mirati sunt in specie et 
in sapientia eius et dixerunt: 

" Non est talis mulier a summo usque ad summum 
terrae in specie faciei et sensu verborum ". 

Et dixit Holofernes ad eam: " Bene fecit Deus, qui 
misit te ante filios plebis tuae, ut fiat in 
manibus nostris virtus, in eis autem, qui 
spreverunt dominum meum perditio. 

Et nunc tu es speciosa in aspectu et bona in 
verbis tuis. Quoniam, si feceris secundum quod 
locuta es, Deus tuus erit Deus meus, et tu in domo 
Nabuchodonosor regis sedebis et eris nominata per 
omnem terram ". 

Et iussit introduci eam, ubi reponebatur argentum 
ipsius. Et praecepit sterni ei et dare ei ex 
obsoniis suis et ex vino suo bibere. 

Et dixit Iudith: " Non manducabo ex eis, ne fiat 
mihi offensio, sed ex eis, quae allata sunt, 
praebebitur mihi ". 

Et dixit ad eam Holofernes: " Si autem defecerint, 
quae tecum sunt, unde afferemus et dabimus tibi 
similia eis? Non enim est homo nobiscum ex genere 
tuo, qui habeat similia ". 

Dixitque ad eum Iudith: " Vivit anima tua, domine 
mi, quoniam non impendet ancilla tua, quae sunt 
mecum, quousque faciat Dominus in manu mea, quae 
voluit ". 

Et induxerunt eam servi Holofernis in 
tabernaculum, et dormivit usque in mediam noctem. 
Surrexitque ante vigiliam matutinam 

et misit ad Holofernen dicens: " Praecipiat nunc 
dominus meus permitti ancillam suam exire ad 
orationem ". 

Et praecepit Holofernes custodibus suis, ne 
prohiberent eam. Et permansit in castris triduum. 
Et exiebat per noctem in vallem Betuliae et 
baptizabat se in fontem aquae. 

Et, ut ascendebat, orabat Dominum, Deum Israel, ut 
dirigeret viam eius in exaltationem po puli sui. 

Et introiens munda manebat in tabernaculo, usque 
dum afferretur esca eius in vesperum. 

Et factum est, in quarta die fecit Holofernes 
cenam famulis suis solis et neminem eorum, qui 
erant super officia, vocavit ad convivium. 

Et dixit Bagoae spadoni, qui erat praepositus 
super omnia ipsius: " Vadens suade mulieri 
Hebraeae, quae est apud te, ut veniat ad nos et 
manducet et bibat nobiscum. 

Ecce enim turpe est in conspectu nostro, ut 
mulierem talem dimittamus non fabulantes ei, 
quoniam, si non eam attraxerimus, deridebit nos ". 

Et exiit Bagoas a facie Holofernis et introivit ad 
eam et dixit ei: " Non pigeat puellam bonam hanc 
introeuntem ad dominum meum glorificari ante 
faciem eius et bibere nobiscum vinum in 
iucunditatem et fieri in hodierno die honorificam 
sicut unam filiarum magnatorum Assyriae, quae 
assistunt in domo Nabuchodonosor ". 

Dixitque ad eum Iudith: " Et quae sum ego, ut 
contradicam domino meo? Quoniam omne, quod erit 
optimum in oculis eius, festinans faciam, et erit 
hoc mihi gaudium usque ad diem mortis meae ". 

Et surgens exornavit se vestimento suo et omni 
muliebri ornatu, et praecessit ancilla eius et 
stravit ei contra Holofernen in terra stragula, 
quae acceperat a Bagoa in cotidianum usum, ut 
manducaret discumbens super ea. 

Et introiens Iudith discubuit. Et obstupuit cor 
Holofernis in eam, et commota est anima eius, et 
erat concupiscens valde, ut concumberet cum ea; 
quaerebatque tempus seducendi eam ex die, quo 
viderat illam. 

Et dixit ad eam Holofernes: " Bibe et esto 
nobiscum in iucunditatem ". 

Et dixit Iudith: " Bibam, domine, quia magnificata 
est vita mea in me hodie prae omnibus diebus 
nativitatis meae ". 

Et accipiens manducavit et bibit coram illo ea, 
quae praeparaverat ipsi ancilla sua. 

Et iucundatus est Holofernes de ea et bibit multum 
vinum, quantum numquam bibit in uno die, ex quo 
natus est. 

Et, ut vesper factus est, festinaverunt servi eius 
abire, et Bagoas conclusit tabernaculum a foris et 
dimisit adstantes a facie domini sui. Et abierunt 
omnes in cubilia sua; erant enim omnes fatigati, 
quoniam plurimus factus erat potus. 

Derelicta est autem sola Iudith in tabernaculo, et 
Holofernes prociderat in lectum suum; circumfusum 
enim erat ei vinum. 

Et dixit Iudith ancillae suae, ut staret extra 
cubiculum et observaret exitum eius sicut cotidie; 
exire enim se dixit ad orationem suam, et Bagoae 
locuta est secundum verba haec. 

Discesseruntque omnes a facie, et nemo relictus 
est in cubiculo eius, a minimo usque ad magnum. Et 
stans Iudith ad caput eius dixit: " Domine, 
Domine, Deus omnium virtutum, respice in hac hora 
ad opera manuum mearum, ut exaltetur Ierusalem. 

Quia nunc est tempus, ut suscipias hereditatem 
tuam et facias cogitationem meam in quassationem 
inimicorum, qui insurrexerunt super nos ". 

Et accedens ad columnam lectus, quae erat ad caput 
Holofernis, deposuit pugionem illius ab illa. 

Et accedens ad lectum comprehendit comam capitis 
eius et dixit: " Deus Israel, confirma me, Domine, 
Deus Israel, in hoc die ". 

Et percussit in cervicem eius bis in virtute sua 
et abstulit caput eius ab eo. 

Et volutavit corpus eius a toro et abstulit 
conopeum eius a columnis; et post pusillum exiit 
et tradidit abrae suae caput Holofernis, 

et misit illud in peram escarum suarum. Et 
exierunt ambae simul secundum consuetudinem suam 
quasi ad orationem. Transeuntesque castra 
gyraverunt totam vallem illam et subascenderunt 
montem Betuliae et venerunt ad portas eius. 

Et dixit Iudith a longe eis, qui custodiebant in 
portis: " Aperite, aperite portam! Nobiscum est 
Deus, Deus noster, ut faciat adhuc virtutem in 
Israel et potentiam adversus inimicos nostros, 
sicut et hodie fecit ". 

Et factum est, ut audierunt viri civitatis vocem 
eius, festinaverunt descendere ad portam civitatis 
suae et convocaverunt seniores civitatis. 

Et concurrerunt omnes a minimo usque ad magnum, 
quoniam mirum erat eis illam reversam esse. Et 
aperuerunt portam et receperunt eas et accendentes 
ignem ad lumen congyraverunt eam. 

Quae dixit ad eos voce magna: " Laudate Dominum 
nostrum, laudate, quia non abstulit misericordiam 
suam a domo Israel, sed conteruit inimicos nostros 
per manum meam in hac nocte ". 

Et proferens caput de pera sua ostendit et dixit 
eis: " Ecce caput Holofernis principis militiae 
virtutis Assyriorum, et ecce conopeum, in quo 
recumbebat in ebrietate sua. Et percussit eum 
Dominus in manu feminae. 

Et vivit Dominus, qui custodivit me in via mea, 
qua profecta sum, quoniam seduxit eum facies mea 
in perditionem eius, et non fecit peccatum mecum 
in coinquinationem et confusionem ". 

Et obstupuit omnis populus valde et inclinantes se 
adoraverunt Deum et dixerunt unanimes: " 
Benedictus es, Deus noster, qui ad nihilum 
redegisti inimicos populi tui in hodierna die ". 

Et dixit ad eam Ozias: " Benedicta tu es, filia, a 
Deo excelso prae omnibus mulieribus, quae sunt 
super terram. Et benedictus Dominus Deus noster, 
qui creavit caelum et terram, qui direxit te in 
vulnus capitis principis inimicorum nostrorum. 

Quoniam non discedet laus tua a corde hominum 
memorantium virtutis Dei usque in sempiternum. 

Et faciat tibi ea Deus in exaltationem aeternam, 
ut visitet te in bonis, pro eo quod non pepercisti 
animae tuae propter humilitatem generis nostri, 
sed prosilisti in ruinam nostram in directum 
ambulans in conspectu Dei nostri ". Et dixit omnis 
populus: " Fiat, fiat! ". 

Et dixit Iudith ad illos: " Audite me, fratres, et 
acci pientes caput hoc suspendite illud super 
propugnaculum muri nostri. 

Et, cum aurora illuxerit, et exierit sol super 
terram, accipite unusquisque vasa bellica vestra 
et exietis omnis vir potens extra civitatem et 
dabitis initium adversus eos tamquam descendentes 
in campum ad primam custodiam filiorum Assyriae; 
et non descendetis. 

Et accipientes illi arma sua ibunt in castra sua 
et suscitabunt duces virtutis Assyriae 
concurrentque ad tabernaculum Holofernis et non 
invenient illum, et incidet in illos timor, et 
fugient a facie vestra. 

Et subsecuti vos et omnes, qui incolunt omnem 
finem Israel, prosternite illos in viis illorum. 

Ante autem quam faciatis ista, vocate mihi Achior 
Ammoniten, ut videns recognoscat eum, qui 
vituperavit domum Israel et ipsum quasi in mortem 
misit ad nos ". 

Et vocaverunt Achior de domo Oziae, qui, ut venit 
et vidit caput Holofernis in manu viri unius in 
ecclesia populi, cecidit in faciem, et resolutus 
est spiritus ipsius. 

Ut autem resuscitaverunt eum, procidit ad pedes 
Iudith et adoravit faciem ipsius et dixit: " 
Benedicta tu in omni tabernaculo Iudae et in omni 
gente, quicumque audientes nomen tuum turbabuntur. 

Et nunc annuntia mihi, quaecumque fecisti in 
diebus istis ". Et rettulit illi Iudith in medio 
populi omnia, quaecumque fecerat, ex qua die 
exivit usque in diem, qua loquebatur illis. 

Ut autem desiit loqui, exsultavit omnis populus 
voce magna et dedit vocem iucunditatis in civitate 
sua. 

Videns autem Achior omnia, quaecumque fecit Deus 
Israel, credidit Deo valde et circumcidit carnem 
praeputii sui, et appositus est ad do mum Israel 
usque in diem hanc. 

Postquam autem aurora orta est, suspenderunt caput 
Holofernis super murum; et accepit omnis vir arma 
sua, et exierunt secundum cohortes ad ascensiones 
montis. 

Filii autem Assyriae, ut viderunt illos, miserunt 
ad praepositos suos, et illi venerunt ad duces et 
ad tribunos et ad omnes principes suos. 

Et venerunt ad tabernaculum Holofernis et dixerunt 
Bagoae, qui erat super omnia eius: " Suscita 
dominum nostrum, quoniam ausi sunt Iudaei 
descendere ad nos in bellum, ut pereant usque ad 
finem ". 

Introivitque Bagoas et pulsavit cortinam; 
suspicabatur enim illum cum Iudith dormire. 

Cum autem nemo responderet, aperiens cortinam 
intravit in cubiculum et invenit illum in scabello 
proiectum, mortuum, nudum, et caput illius 
sublatum ab eo. 

Et exclamavit voce magna cum fletu et gemitu et 
clamore magno et scidit vestimenta sua. 

Et intravit in tabernaculum, ubi Iudith fuerat 
hospitata, et non invenit eam. Et exsilivit ad 
populum et clamavit: 

"Inique gesserunt servi! Fecit confusionem una 
mulier Hebraeorum in domum regis Nabuchodonosor, 
quoniam ecce Holofernes in terra, et caput ipsius 
non est in illo! ". 

Ut autem audierunt verba haec, principes virtutis 
Assyriae sciderunt tunicas suas, et conturbata est 
anima eorum valde, et factus est clamor et 
ululatus magnus in medio castrorum. 

Ut autem audierunt hi, qui in tabernaculis erant, 
obstu puerunt super quod factum erat. 

Et incidit in illos timor et tremor, et non erat 
homo, qui maneret contra faciem proximi sui adhuc, 
sed effusi simul fugiebant in omnem viam campi et 
montanae. 

Et, qui castra collocaverant in montana circa 
Betuliam, in fugam conversi sunt. Et tunc filii 
Israel, omnis vir bellator eorum, diffusi sunt in 
illos. 

Et misit Ozias Betomesthaim et Bemen et Chobam et 
Cholam in omnem finem Israel, qui renuntiarent de 
his rebus, quae consummata erant, et ut omnes in 
hostes effunderentur in interfectionem eorum. 

Ut autem audierunt filii Israel, omnes simul 
irruerunt in illos et concidebant illos usque 
Chobam. Similiter autem et, qui in Ierusalem 
erant, advenerunt ex omni montana; renuntiata enim 
sunt illis, quae facta sunt in castris inimicorum 
illorum. Et qui in Galaad et qui in Galilaea 
erant, persecuti sunt illos et percusserunt eos 
plaga magna, donec transirent Damascum et terminos 
eorum. 

Reliqui autem, qui inhabitabant Betuliam, 
irruerunt in castra Assyriae et exspoliaverunt eos 
et locupletati sunt valde. 

Filii autem Israel regressi a caede dominati sunt 
reliquiis; et vici et villae in montana et in 
campestri multa spolia possederunt; multitudo enim 
magna erat. 

Et venit Ioachim sacerdos magnus et seniores 
filiorum Israel, qui inhabitabant Ierusalem, ut 
viderent bona, quae fecit Dominus Israel, et ut 
viderent Iudith et loquerentur cum illa in pace. 

Et, ut exiit ad illos Iudith, benedixerunt simul 
eam omnes et dixerunt ad illam: " Tu exaltatio 
Ierusalem, tu gloria magna Israel, tu laus magna 
generis nostri. 

Fecisti omnia haec in manu tua, fecisti bona cum 
Israel, et complacuit in illis Deus. Benedicta 
esto tu, mulier, apud Deum omnipotentem in 
aeternum tempus ". Et dixit omnis populus: " Fiat, 
fiat! ". 

Et exspoliavit populus castra per dies triginta, 
et dederunt Iudith tabernaculum Holofernis et omne 
argentum et lectus et vasa et omnem apparatum 
illius. Et accipiens illa imposuit in mulas et 
iunxit currus suos et congessit illa in ipsis. 

Et concurrit omnis mulier Israel, ut videret eam, 
et benedixerunt eam et fecerunt ei chorum de se. 
Et accepit thyrsos in manibus suis et dedit 
mulieribus, quae secum erant. 

Et coronatae sunt oliva, ipsa et quae cum illa 
erant. Et antecessit omni populo in chorea dux 
omnium mulierum, et sequebatur omnis vir Israel 
armatus, cum coronis et hymnis in ore ipsorum. 

Et exordiebatur Iudith confessionem hanc in omni 
Israel, et acclamabat omnis populus laudationem 
hanc Domini. 

Dixitque Iudith: " Incipite Deo meo in tym panis, 
cantate Domino meo in cymbalis, modulamini illi 
psalmum novum, exaltate et invocate nomen ipsius. 

Tu es Deus conterens bella, qui ponis castra in 
medio populi tui, ut eripias me de manu 
persequentium me. 

Venit Assur a montibus, a borra, venit in milibus 
virtutum suarum, quorum multitudo obturavit 
torrentes, et equitatus ipsorum texit colles. 

Et dixit incensurum se fines meos et iuvenes meos 
occisurum gladio et mammantes meos daturum ad 
solum et infantes meos daturum in partitionem et 
virgines spoliaturum. 

Dominus omnipotens sprevit illos et confudit illos 
in manu feminae! 

Non enim cecidit potens eorum a iuvenibus, nec 
filii Titanum percusserunt illum, nec alti 
gigantes superposuerunt se illi, sed Iudith filia 
Merari in specie faciei suae dissolvit illum. 

Dispoliavit enim se stola viduitatis suae in 
exaltationem dolentium in Israel. Unxit faciem 
suam unguento 

et colligavit capillos suos in mitra et accepit 
stolam lineam in seductionem eius. 

Sandalum eius rapuit oculum ipsius, et species 
eius captivam fecit animam illius, et transiit 
gladius cervicem eius. 

Horruerunt Persae audaciam eius, et Medi turbati 
sunt constantia ipsius. 

Tunc ululaverunt humiles mei, et exclamaverunt 
aegrotantes et territi sunt, in altum extulerunt 
vocem suam et conversi sunt. 

Filii puellarum compunxerunt illos et tamquam 
pueros ultroneos vulnerabant; perierunt a praelio 
Domini mei. 

Cantabo Deo meo hymnum novum: Domine, magnus es tu 
et clarus, mirabilis in virtute et insuperabilis. 

Tibi serviat omnis creatura tua, quoniam dixisti, 
et facta sunt, misisti spiritum tuum, et 
aedificata sunt, et non est qui resistat voci 
tuae. 

Montes enim a fundamentis agitabuntur cum aquis, 
petrae autem a facie tua tamquam cera liquescent. 
Illis autem, qui timent te, propitius adhuc eris. 

Quoniam pusillum omne sacrum ad odorem suavitatis, 
et minimus omnis adeps in holocaustum tibi. Qui 
autem timet Dominum, magnus apud eum semper. 

Vae gentibus assurgentibus generi meo! Dominus 
omnipotens vindicabit illos, in die iudicii 
visitabit eos, ut det ignem et vermes in carnes 
eorum, et comburentur, ut sentiant usque in 
aeternum ". 

Ut autem venerunt in Ierusalem, adoraverunt Deum; 
et, postquam mundatus est populus, rettulerunt 
holocaustum Domino et voluntaria sua et munera. 

Et attulit Iudith omnia vasa Holofernis, 
quaecumque dederat ei populus, et conopeum, quod 
sustulerat de cubiculo ipsius, in consecrationem 
Domino dedit. 

Et populus laetabatur in Ierusalem contra faciem 
sanctorum per menses tres, et Iudith cum illis 
mansit. 

Post illos autem dies rediit unusquisque in 
hereditatem suam, et Iudith abiit in Betuliam et 
demorata est in possessione sua. Et facta est 
secundum tempus suum clara in omni terra, 

et multi concupierunt eam, et non cognovit vir 
illam omnibus diebus vitae eius, ex qua die 
mortuus est Manasses maritus illius et appositus 
est ad populum suum. 

Et procedens magna facta est valde et senuit in 
domo mariti sui Manasses annos centum quinque; et 
dimisit abram suam liberam. Et mortua est in 
Betulia, et sepelierunt eam in spelunca. 

Et planxit eam omnis Israel diebus septem. 
Divisitque bona sua, priusquam moreretur, omnibus 
proximis viri sui Manasses et proximis ex genere 
suo. 

Et non fuit adhuc, qui in timorem mitteret filios 
Israel in diebus Iudith et post mortem eius diebus 
multis. 

Anno secundo, regnante Artaxerxe rege magno, prima 
die mensis Nisan vidit somnium Mardochaeus filius 
Iair filii Semei filii Cis de tribu Beniamin, 

vir magnus, qui ministrabat in aula regia. 

Et hoc eius somnium fuit. Apparuerunt voces et 
tumultus et tonitrua et terraemotus et conturbatio 
magna super terram. 

Et ecce duo dracones magni parati prodierunt 
uterque luctari; 

et facta est illorum magna pugna, et dominabantur, 
et congregatae sunt nationes 

in die tenebroso et malo, et fuit perturbatio 
magna in habitantibus super terram. 

Et timuerunt perditionem 

clamaveruntque ad Deum. Et a voce clamoris eorum 
factus est fons parvus, qui crevit in fluvium 
maximum et in aquas plurimas redundavit. 

Lux et sol ortus est, et humiles exaltati sunt et 
devoraverunt inclitos. 

Quod cum vidisset somnium Mardochaeus et 
surrexisset de strato, cogitabat quid Deus facere 
vellet; et fixum habebat in animo, quousque 
revelaretur. 

Et fuit in diebus Asueri, qui regnavit ab India 
usque Aethiopiam super centum viginti septem 
provincias, 

quando sedit in solio regni sui in castris Susan, 

tertio igitur anno imperii sui, fecit grande 
convivium cunctis principibus et pueris suis, 
fortissimis Persarum et Medorum, inclitis et 
praefectis provinciarum coram se, 

ut ostenderet divitias gloriae regni sui ac 
splendorem atque iactantiam magnitudinis suae 
multo tempore, centum videlicet et octoginta 
diebus. 

Cumque implerentur dies convivii, invitavit omnem 
populum, qui inventus est in Susan, a maximo usque 
ad minimum; et septem diebus iussit convivium 
praeparari in vestibulo horti palatii regis. 

Et pendebant ex omni parte tentoria lintea et 
carbasina ac hyacinthina sustentata funibus 
byssinis atque purpureis, qui argenteis circulis 
inserti erant et columnis marmoreis fulciebantur; 
lectuli quoque aurei et argentei dispositi erant 
super pavimentum smaragdino et pario stratum 
lapide aliisque varii coloris. 

Bibebant autem, qui invitati erant, aureis 
poculis, aliis atque aliis; vinum quoque, ut 
magnificentia regia dignum erat, abundans et 
praecipuum ponebatur. 

Nec erat qui cogeret ad bibendum, quoniam sic rex 
statuerat omnibus praepositis domus suae, ut 
facerent secundum uniuscuiusque voluntatem. 

Vasthi quoque regina fecit convivium feminarum in 
palatio regio, ubi rex Asuerus manere consueverat. 

Itaque die septimo, cum rex esset hilarior potione 
meri, praecepit Mauman et Bazatha et Harbona et 
Bagatha et Abgatha et Zethar et Charchas, septem 
eunuchis, qui in conspectu eius ministrabant, 

ut introducerent reginam Vasthi coram rege, posito 
super caput eius diademate regni, ut ostenderet 
cunctis populis et principibus pulchritudinem 
illius; erat enim pulchra valde. 

Quae renuit et ad regis imperium, quod per 
eunuchos mandaverat, venire contempsit; unde 
iratus rex et nimio furore succensus 

interrogavit sapientes, qui tempora noverant, et 
illorum faciebat cuncta consilio scientium leges 
ac iura maiorum — 

erant autem ei proximi Charsena et Sethar et 
Admatha et Tharsis et Mares et Marsana et 
Mamuchan, septem duces Persarum atque Medorum, qui 
videbant faciem regis et primi sedebant in regno 
C: 

" Secundum legem quid oportet fieri Vasthi 
reginae, quae Asueri regis imperium, quod per 
eunuchos mandaverat, facere noluit? ". 

Responditque Mamuchan, audiente rege atque 
principibus: " Non solum regem laesit regina 
Vasthi, sed et omnes principes et populos, qui 
sunt in cunctis provinciis regis Asueri. 

Egredietur enim sermo reginae ad omnes mulieres, 
ut contemnant viros suos et dicant: "Rex Asuerus 
iussit, ut regina Vasthi intraret ad eum, et illa 
noluit". 

Atque hac ipsa die dicent omnes principum coniuges 
Persarum atque Medorum quem audierint sermonem 
reginae principibus regis; unde despectio et 
indignatio. 

Si tibi, rex, placet, egrediatur edictum a facie 
tua et scribatur inter leges Persarum atque 
Medorum, quas immutari illicitum est, ut nequaquam 
ultra Vasthi ingrediatur ad regem, sed regnum 
illius altera, quae melior illa est, accipiat. 

Et hoc in omne, quod latissimum est, provinciarum 
tuarum divulgetur imperium, et cunctae uxores, tam 
maiorum quam minorum, deferent maritis suis 
honorem ". 

Placuit consilium eius regi et principibus, 
fecitque rex iuxta consilium Mamuchan. 

Et misit epistulas ad universas provincias regni 
sui, ut quaeque gens audire et legere poterat, 
diversis linguis et litteris, esse viros principes 
ac maiores in domibus suis et subditas habere 
omnes mulieres, quae essent cum eis. 

His ita gestis, postquam regis Asueri deferbuerat 
indignatio, recordatus est Vasthi, et quae 
fecisset vel quae passa esset. 

Dixeruntque pueri regis ac ministri eius: " 
Quaerantur regi puellae virgines ac speciosae, 

et constituantur, qui considerent per universas 
provincias puellas speciosas et virgines et 
adducant eas ad civitatem Susan et tradant in 
domum feminarum sub manu Egei eunuchi, qui est 
praepositus et custos mulierum regiarum; et 
accipiant mundum muliebrem. 

Et, quaecumque inter omnes oculis regis placuerit, 
ipsa regnet pro Vasthi ". Placuit sermo regi; et 
ita, ut suggesserant, iussit fieri. 

Erat vir Iudaeus in Susan civitate vocabulo 
Mardochaeus filius Iair filii Semei filii Cis de 
tribu Beniamin, 

qui translatus fuerat de Ierusalem cum captivis, 
qui ducti fuerant cum Iechonia rege Iudae, quem 
Nabuchodonosor rex Babylonis transtulerat. 

Qui fuit nutricius filiae patrui sui Edissae, quae 
altero nomine Esther vocabatur et utrumque 
parentem amiserat: pulchra aspectu et decora 
facie. Mortuisque patre eius ac matre, Mardochaeus 
sibi eam adoptavit in filiam. 

Et factum est, cum percrebruisset regis imperium, 
et iuxta mandatum illius multae virgines pulchrae 
adducerentur Susan et Egeo traderentur, Esther 
quoque in domum regis in manus Egei custodis 
feminarum tradita est. 

Quae placuit ei et invenit gratiam in conspectu 
illius; et acceleravit mundum muliebrem et 
tradidit ei partes suas et septem puellas 
speciosissimas de domo regis, et tam ipsam quam 
pedisequas eius transtulit in optimam partem domus 
feminarum. 

Quae non indicaverat ei populum et cognationem 
suam; Mardochaeus enim praeceperat, ut de hac re 
omnino reticeret. 

Qui deambulabat cotidie ante vestibulum domus, in 
qua electae virgines servabantur, curam agens 
salutis Esther et scire volens quid ei accideret. 

Cum autem venisset tempus singularum per ordinem 
puellarum, ut intrarent ad regem, expletis 
omnibus, quae ad cultum muliebrem pertinebant, per 
menses duodecim; ita dumtaxat, ut sex mensibus 
oleo ungerentur myrrhino et aliis sex feminarum 
pigmentis et aromatibus uterentur, 

ingredientesque ad regem, quidquid postulassent, 
accipiebant, ut portarent secum de triclinio 
feminarum ad regis cubiculum. 

Et, quae intraverat vespere, mane iterum in domum 
feminarum deducebatur, sub manu Sasagazi eunuchi, 
qui concubinis praesidebat. Nec habebat potestatem 
ad regem ultra redeundi, nisi voluisset rex et eam 
venire iussisset ex nomine. 

Evoluto autem tempore per ordinem, instabat dies, 
quo Esther filia Abihail patrui Mardochaei, quam 
sibi adoptaverat in filiam, intrare deberet ad 
regem. Quae non quaesivit quidquam, nisi quae 
voluit Egeus eunuchus custos feminarum, et omnium 
oculis gratiosa et amabilis videbatur. 

Ducta est itaque ad cubiculum regis Asueri mense 
decimo, qui vocatur Tebeth, septimo anno regni 
eius. 

Et amavit eam rex plus quam omnes mulieres; 
habuitque gratiam et favorem coram eo super omnes 
virgines, et posuit diadema regni in capite eius 
fecitque eam regnare in loco Vasthi. 

Et iussit convivium praeparari magnificum cunctis 
principibus et servis suis, convivium Esther; et 
dedit remissionem tributi universis provinciis ac 
dona largitus est iuxta magnificentiam 
principalem. 

Mardochaeus autem manebat ad regis ianuam, 

necdum prodiderat Esther cognationem et populum 
suum iuxta mandatum eius; quidquid enim ille 
praecipiebat, observabat Esther, ut eo tempore 
solita erat, quo eam parvulam nutriebat. 

Eo igitur tempore, quo Mardochaeus ad regis ianuam 
morabatur, irati sunt Bagathan et Thares, duo 
eunuchi regis, qui ianitores erant volueruntque in 
regem mittere manus. 

Quod Mardochaeum non latuit; statimque nuntiavit 
reginae Esther, et illa regi ex nomine Mardochaei. 

Quaesitum est et inventum, et appensus uterque 
eorum in patibulo; mandatumque est libro annalium 
coram rege. 

Post haec rex Asuerus exaltavit Aman filium 
Amadathi, qui erat de stirpe Agag, et posuit 
solium eius super omnes principes, quos habebat. 

Cunctique servi regis, qui in foribus palatii 
versabantur, flectebant genua et adorabant Aman; 
sic enim praeceperat rex pro illo. Solus 
Mardochaeus non flectebat genu neque adorabat eum. 

Cui dixerunt pueri regis, qui ad fores palatii 
praesidebant: " Cur non observas mandatum regis? 
". 

Cumque hoc crebrius dicerent, et ille nollet 
audire, nuntiaverunt Aman scire cupientes utrum 
perseveraret in sententia; dixerat enim eis se 
esse Iudaeum. 

Cumque Aman experimento probasset quod Mardochaeus 
non sibi flecteret genu nec se adoraret, iratus 
est valde 

et pro nihilo duxit in unum Mardochaeum mittere 
manus suas — audierat enim quod esset gentis 
Iudaeae — magisque voluit omnem Iudaeorum, qui 
erant in regno Asueri, perdere nationem. 

Mense primo, cuius vocabulum est Nisan, anno 
duodecimo regni Asueri, missa est in urnam sors, 
quae dicitur Phur, coram Aman, quo die et quo 
mense gens Iudaeorum deberet interfici; et exivit 
dies tertia decima mensis duodecimi, qui vocatur 
Adar. 

Dixitque Aman regi Asuero: " Est populus per omnes 
provincias regni tui dispersus, segregatus inter 
populos alienisque utens legibus, quas ceteri non 
cognoscunt, insuper et regis scita contemnens; non 
expedit regi, ut det illis requiem. 

Si tibi placet, scriptis decerne, ut pereat, et 
decem milia talentorum argenti appendam arcariis 
gazae tuae ". 

Tulit ergo rex anulum, quo utebatur, de manu sua 
et dedit eum Aman filio Amadathi de progenie Agag, 
hosti Iudaeorum. 

Dixitque ad eum: " Argentum, quod polliceris, tuum 
sit; de populo age, quod tibi placet ". 

Vocatique sunt scribae regis mense primo, tertia 
decima die eius, et scriptum est, ut iusserat 
Aman, ad omnes satrapas regis et duces 
provinciarum et principes diversarum gentium, ut 
quaeque gens legere poterat et audire pro 
varietate linguarum, ex nomine regis Asueri; et 
litterae ipsius signatae anulo. 

Missae sunt epistulae per cursores ad universas 
provincias regis, ut perderent, occiderent atque 
delerent omnes Iudaeos, a puero usque ad senem, 
parvulos et mulieres uno die, hoc est tertio 
decimo mensis duodecimi, qui vocatur Adar, et bona 
eorum diriperent. 

Epistulae autem hoc exemplar fuit: " Rex magnus 
Artaxerxes centum viginti septem ab India usque 
Aethiopiam provinciarum satrapis et ducibus, qui 
eius imperio subiecti sunt, haec scribit: 

Cum plurimis gentibus imperarem et universum orbem 
meae dicioni subiugassem, volui nequaquam abuti 
potentiae magnitudine, sed semper clementer et 
leniter agens gubernare subiectorum vitam absque 
ullo terrore, regnumque quietum et usque ad fines 
pervium praestans, optatam cunctis mortalibus 
pacem renovare. 

Quaerente autem me a consiliariis meis, quomodo 
hoc posset impleri, unus qui prudentia, bona 
voluntate et fide stabili ceteros praecellit et 
est post regem secundus, Aman nomine, 

indicavit mihi in totius orbis terrarum tribubus 
populum hostilem esse dispersum, qui, legibus suis 
contra omnium gentium faciens consuetudinem, regum 
iussa in perpetuum contemnat, ne consistat 
concordia nationum a nobis consolidata. 

Quod cum didicissemus, videntes unam hanc gentem 
rebellem adversus omne hominum genus perversis uti 
legibus nostrisque negotiis contraire, pessima 
conficere et regni impedire pacem, 

iussimus, ut quoscumque Aman, qui negotiis 
publicis praepositus est et quem patris loco 
colimus, per litteras monstraverit, cum coniugibus 
ac liberis radicitus deleantur inimicorum gladiis, 
nullusque eorum misereatur, quarta decima die 
duodecimi mensis Adar anni praesentis; 

ut, qui iam olim sunt nefarii homines, uno die 
violenter ad inferos descendentes stabiles in 
posterum et quietas reddant nobis plene res 
publicas. 

Qui autem celaverit genus eorum, inhabitabilis 
erit non solum inter homines, sed nec inter aves, 
et igne sancto comburetur; et substantia eorum in 
regnum conferetur. Valete ". 

Exemplar autem epistularum ut lex in omnibus 
provinciis promulgandum erat, ut scirent omnes 
populi et pararent se ad praedictam diem. 

Festinabant cursores, qui missi erant, regis 
imperium explere; statimque in Susan pependit 
edictum, rege et Aman celebrante convivium, dum 
civitas ipsa esset conturbata. 

Et convivium fecerunt omnes gentes; rex autem et 
Aman, cum introisset regiam, cum amicis 
luxuriabatur. 

Ubicumque igitur proponebatur exemplum epistulae, 
ploratio et luctus ingens fiebat apud omnes 
Iudaeos. 

Et invocabant Iudaei Deum patrum suorum et 
dicebant: 

" Domine Deus, tu solus Deus in caelo sursum, et 
non est alius Deus praeter te. 

Si enim fecissemus legem tuam et praecepta, 
habitassemus cum securitate et pace per omne 
tempus vitae nostrae. 

Nunc autem, quoniam non fecimus praecepta tua, 
venit super nos omnis tribulatio ista. 

Iustus es et clemens et excelsus et magnus, 
Domine, et omnes viae tuae iudicia. 

Et nunc, Domine, non des filios tuos in 
captivitatem neque uxores nostras in violationem 
neque in perditionem, qui factus es nobis 
propitius ab Aegypto usque nunc. 

Miserere principali tuae parti et non tradas in 
infamiam hereditatem tuam, ut hostes dominentur 
nostri ". 

Cum comperisset Mardochaeus omnia, quae 
acciderant, scidit vestimenta sua et indutus est 
sacco spargens cinerem capiti. Et in platea mediae 
civitatis voce magna et amara clamabat 

usque ad fores palatii gradiens; non enim erat 
licitum indutum sacco aulam regis intrare. 

In omnibus quoque provinciis, quocumque edictum et 
dogma regis pervenerat, planctus ingens erat apud 
Iudaeos, ieiunium, ululatus et fletus, sacco et 
cinere multis pro strato utentibus. 

Ingressae sunt autem puellae Esther et eunuchi 
nuntiaveruntque ei. Quod audiens consternata est 
valde et misit vestem, ut, ablato sacco, induerent 
eum; quam accipere noluit. 

Accitoque Athach eunucho, quem rex ministrum ei 
dederat, praecepit ei, ut iret ad Mardochaeum et 
disceret ab eo cur hoc faceret. 

Egressusque Athach ivit ad Mardochaeum stantem in 
platea civitatis ante ostium palatii. 

Qui indicavit ei omnia, quae ei acciderant, 
quantum Aman promisisset, ut in thesauros regis 
pro Iudaeorum nece inferret argentum. 

Exemplar quoque edicti, quod pendebat in Susan ad 
perdendum eos, dedit ei, ut reginae ostenderet et 
moneret eam, ut intraret ad regem et deprecaretur 
eum et rogaret pro populo suo. 

" Memor, inquit, dierum humilitatis tuae, quando 
nutrita sis in manu mea, quia Aman secundus a rege 
locutus est contra nos in mortem. Et tu, invoca 
Dominum et loquere regi pro nobis et libera nos de 
morte ". 

Regressus Athach nuntiavit Esther omnia, quae 
Mardochaeus dixerat. 

Quae respondit ei et iussit, ut diceret 
Mardochaeo: 

" Omnes servi regis et cunctae, quae sub dicione 
eius sunt, norunt provinciae, quod cuique sive 
viro sive mulieri, qui non vocatus interius atrium 
regis intraverit, una lex sit, ut statim 
interficiatur, nisi forte rex auream virgam ad eum 
tetenderit, ut possit vivere; ego autem triginta 
iam diebus non sum vocata ad regem ". 

Quod cum audisset Mardochaeus, 

rursum mandavit Esther dicens: " Ne putes quod 
animam tuam tantum liberes, quia in domo regis es, 
prae cunctis Iudaeis. 

Si enim nunc silueris, aliunde Iudaeis liberatio 
et salvatio exsurget, et tu et domus patris tui 
peribitis; et quis novit utrum idcirco ad regnum 
veneris, ut in tali tempore parareris? ". 

Rursumque Esther haec Mardochaeo verba mandavit: 

" Vade et congrega omnes Iudaeos, qui in Susan 
reperiuntur; et ieiunate pro me. Non comedatis et 
non bibatis tribus diebus et tribus noctibus, et 
ego cum ancillis meis similiter ieiunabo; et tunc 
ingrediar ad regem contra legem faciens; si pereo, 
pereo ". 

Ivit itaque Mardochaeus et fecit omnia, quae ei 
Esther mandaverat. 

Mardochaeus autem scidit vestimenta sua et 
substravit cilicium et cecidit super faciem suam 
in terram, et seniores populi, a mane usque ad 
vesperam 

et dixit: " Deus Abraham et Deus Isaac et Deus 
Iacob, benedictus es. 

Domine, Domine, rex omnipotens, in dicione enim 
tua cuncta sunt posita, et non est qui possit tuae 
resistere voluntati, si decreveris salvare Israel. 

Tu enim fecisti caelum et terram et quidquid 
mirabile caeli ambitu continetur; 

Dominus omnium es, nec est qui resistat maiestati 
tuae. 

Tu scis, Domine, quia libenter adorarem plantas 
pedum Aman pro salute Israel; 

hoc autem non feci, ne gloriam hominis ponerem 
super gloriam Dei mei, et alium non adorabo nisi 
te, Domine, Deus meus. 

Et non facio ea in arrogantia neque in gloriae 
cupiditate, Domine. Appare, Domine; manifestare, 
Domine! 

Et nunc, Domine rex, Deus Abraham et Deus Isaac et 
Deus Iacob, parce populo tuo, quia volunt nos 
inimici nostri perdere et delere hereditatem tuam. 

Ne despicias partem tuam, quam redemisti tibi de 
terra Aegypti. 

Exaudi deprecationem meam et propitius esto sorti 
tuae; et converte luctum nostrum in gaudium, ut 
viventes laudemus nomen tuum, Domine, et ne 
claudas ora te canentium ". 

Omnis quoque Israel ex totis viribus clamavit ad 
Dominum, eo quod eis certa mors impenderet. 

Esther quoque regina confugit ad Dominum pavens 
periculum mortis, quod imminebat. 

Cumque deposuisset vestes gloriae, suscepit 
indumenta luctus et pro unguentis superbiae 
implevit caput suum cinere et corpus suum 
humiliavit ieiuniis valde. 

Et cecidit super terram cum ancillis suis a mane 
usque ad vesperam et dixit: 

" Deus Abraham et Deus Isaac et Deus Iacob, 
benedictus es. Suffraga mihi soli et non habenti 
defensorem praeter te, Domine, 

quoniam periculum in manu mea est. 

Ego audivi ex libris maiorum meorum, Domine, 
quoniam tu Noe in aqua diluvii conservasti. 

Ego audivi ex libris maiorum meorum, Domine, 
quoniam tu Abrahae in trecentis et decem octo 
viris novem reges tradidisti. 

Ego audivi ex libris maiorum meorum, Domine, 
quoniam tu Ionam de ventre ceti liberasti. 

Ego audivi ex libris maiorum meorum, Domine, 
quoniam tu Ananiam, Azariam et Misael de camino 
ignis liberasti. 

Ego audivi ex libris maiorum meorum, Domine, 
quoniam tu Daniel de lacu leonum eruisti. 

Ego audivi ex libris maiorum meorum, Domine, 
quoniam tu Ezechiae, regi Iudaeorum, morte damnato 
et oranti pro vita misertus es et donasti ei vitae 
annos quindecim. 

Ego audivi ex libris maiorum meorum, Domine, 
quoniam tu Annae petenti in desiderio animae filii 
generationem donasti. 

Ego audivi ex libris maiorum meorum, Domine, 
quoniam tu omnes complacentes tibi liberas, 
Domine, usque in finem. 

Et nunc adiuva me solitariam et neminem habentem 
nisi te, Domine, Deus meus. 

Tu nosti quoniam abominata est ancilla tua 
concubitum incircumcisorum. 

Deus, tu nosti quoniam non manducavi de mensa 
exsecrationum et vinum libationum eorum non bibi. 

Tu nosti quoniam a die translationis meae non sum 
laetata, Domine, nisi in te solo. 

Tu scis, Deus, quoniam, ex quo vestimentum hoc 
super caput meum est, exsecror illud tamquam 
pannum menstruatae et non indui illud in die bona. 

Et nunc subveni orphanae mihi et verbum concinnum 
da in os meum in conspectu leonis et gratam me fac 
coram eo et converte cor eius in odium oppugnantis 
nos, in perditionem eius et eorum, qui consentiunt 
ei. 

Nos autem libera de manu inimicorum nostrorum; 
converte luctum nostrum in laetitiam et dolores 
nostros in sanitatem. 

Surgentes autem supra partem tuam, Deus, fac in 
exemplum. 

Appare, Domine; manifestare, Domine! ". 

Et factum est die tertio, induta Esther regalibus 
vestimentis ste tit in atrio domus regiae, quod 
erat interius contra basilicam regis. At ille 
sedebat super solium suum in consistorio palatii 
contra ostium domus. 

Et factum est, cum vidisset Esther reginam 
stantem, placuit oculis eius, et extendit contra 
eam virgam auream, quam tenebat manu; quae 
accedens tetigit summitatem virgae eius. 

Cumque regio fulgeret habitu et invocasset omnium 
rectorem et salvatorem Deum, assumpsit duas 
famulas 

et super unam quidem innitebatur, quasi in 
deliciis; 

altera autem sequebatur dominam defluentia in 
humum indumenta sustentans. 

Ipsa autem roseo vultu colore perfusa et gratis ac 
nitentibus oculis tristem celabat animum et mortis 
timore contractum. 

Ingressa igitur cuncta per ordinem ostia, stetit 
in aula interiore contra regem, ubi ille residebat 
super solium regni sui indutus vestibus regiis 
auroque fulgens et pretiosis lapidibus; eratque 
terribilis aspectu, et virga aurea in manu eius. 

Cumque elevasset faciem, vidit eam sicut taurus in 
impetu irae suae et cogitans eam perdere clamavit 
ambiguus: " Quis ausus est introire in aulam non 
vocatus? ". Et regina corruit et, in pallorem 
colore mutato, lassa se reclinavit super caput 
ancillulae, quae antecedebat. 

Convertitque Iudaeorum Deus et universae creaturae 
Dominus spiritum regis in mansuetudinem, et 
festinus ac metuens exilivit de solio; et 
sustentans eam ulnis suis, donec rediret ad se, 
verbis pacificis ei blandiebatur: 

" Quid habes, Esther regina, soror mea et consors 
regni? Ego sum frater tuus, noli metuere. 

Non morieris; non enim pro te, sed pro omnibus 
haec lex constituta est. 

Accede! ". 

Et elevans auream virgam posuit super collum eius 
et osculatus est eam et ait: " Loquere mihi ". 

Quae respondit: " Vidi te, domine, quasi angelum 
Dei, et conturbatum est cor meum prae timore 
gloriae tuae; 

valde enim mirabilis es, domine, et facies tua 
plena est gratiarum ". 

Cumque loqueretur, rursus corruit et paene 
exanimata est. 

Rex autem turbabatur, et omnes ministri eius. 

Dixitque ad eam rex: " Quid vis, Esther regina? 
Quae est petitio tua? Etiamsi dimidiam partem 
regni petieris, dabitur tibi ". 

At illa respondit: " Si regi placet, obsecro, ut 
venias ad me hodie et Aman tecum ad convivium, 
quod paravi ". 

Statimque rex: " Vocate, inquit, cito Aman, ut 
fiat verbum Esther ". Venerunt itaque rex et Aman 
ad convivium, quod eis regina paraverat. 

Dixitque ei rex, postquam vinum biberat: " Quid 
petis, ut detur tibi, et pro qua re postulas? 
Etiamsi dimidiam partem regni mei petieris, 
impetrabis ". 

Cui respondit Esther: " Petitio mea et preces: 

Si inveni in conspectu regis gratiam, et si regi 
placet, ut det mihi, quod postulo, et meam impleat 
petitionem, veniat rex et Aman ad convivium, quod 
parabo eis, et cras faciam secundum verbum regis 
". 

Egressus est itaque illo die Aman laetus et alacer 
corde. Cumque vidisset Mardochaeum sedentem in 
foribus palatii, et non solum non assurrexisse 
sibi, sed nec motum quidem de loco sessionis suae, 
indignatus est valde. 

Et, dissimulata ira, reversus in domum suam 
convocavit ad se amicos suos et Zares uxorem suam 

et exposuit illis magnitudinem divitiarum suarum 
filiorumque turbam, et quanta eum gloria super 
omnes principes et servos suos rex elevasset. 

Et post haec ait: " Regina quoque Esther nullum 
alium vocavit ad convivium cum rege praeter me; 
apud quam etiam cras cum rege pransurus sum. 

Et, cum omnia haec habeam, nihil me habere puto, 
quamdiu videro Mardochaeum Iudaeum sedentem in 
foribus regis ". 

Responderuntque ei Zares uxor eius et ceteri 
amici: " Iube parari excelsam trabem habentem 
altitudinis quinquaginta cubitos et dic mane regi, 
ut appendatur super eam Mardochaeus; et sic ibis 
cum rege laetus ad convivium ". Placuit ei 
consilium et iussit excelsam parari trabem. 

Noctem illam duxit rex insomnem iussitque afferri 
sibi librum memorialium, annales priorum temporum. 
Quae cum illo praesente legerentur, 

ventum est ad eum locum, ubi scriptum erat quomodo 
nuntiasset Mardochaeus insidias Bagathan et Thares 
duorum eunuchorum ianitorum, qui voluerant manus 
mittere in regem Asuerum. 

Quod cum audisset rex, ait: " Quid pro hac fide 
honoris ac praemii Mardochaeus consecutus est? ". 
Dixeruntque ei servi illius ac ministri: " Nihil 
omnino mercedis accepit ". 

Statimque rex: " Quis est, inquit, in atrio? ". 
Aman quippe exterius atrium domus regiae 
intraverat, ut suggereret regi, ut iuberet 
Mardochaeum suspendi in patibulo, quod ei fuerat 
praeparatum. 

Responderunt pueri: " Ecce Aman stat in atrio ". 
Dixitque rex: " Ingrediatur ". 

Cumque esset ingressus, ait illi: " Quid debet 
fieri viro, quem rex honorare desiderat? ". 
Cogitans autem in corde suo Aman et reputans quod 
nullum alium rex nisi se vellet honorare 

respondit: " Homo, quem rex honorare cupit, 

debet indui vestibus regiis, quibus rex indutus 
erat, et imponi super equum, qui de sella regis 
est, et acceperit regium diadema super caput suum; 

et primus de regiis principibus nobilissimis 
induat eum et teneat equum eius et per plateam 
civitatis incedens clamet et dicat: "Sic 
honorabitur quemcumque voluerit rex honorare" ". 

Dixitque ei rex: " Festina et, sumpta stola et 
equo, fac, ut locutus es, Mardochaeo Iudaeo, qui 
sedet in foribus palatii; cave, ne quidquam de 
his, quae locutus es, praetermittas ". 

Tulit itaque Aman stolam et equum; indutumque 
Mardochaeum et impositum equo praecedebat in 
platea civitatis atque clamabat: " Hoc honore 
condignus est quemcumque rex voluerit honorare ". 

Reversusque est Mardochaeus ad ianuam palatii; et 
Aman festinavit ire in domum suam lugens et operto 
capite. 

Narravitque Zares uxori suae et amicis omnia, quae 
evenissent sibi; cui responderunt sapientes, quos 
habebat in consilio, et uxor eius: " Si de semine 
Iudaeorum est Mardochaeus, ante quem cadere 
coepisti, non poteris praevalere contra eum, sed 
cades in conspectu eius ". 

Adhuc illis loquentibus, venerunt eunuchi regis et 
cito eum ad convivium, quod regina paraverat, 
pergere compulerunt. 

Intravit itaque rex et Aman, ut biberent cum 
regina. 

Dixitque ei rex etiam in secundo die, postquam 
vino incaluerat: " Quae est petitio tua, Esther, 
ut detur tibi, et quid vis fieri? Etiamsi dimidiam 
regni mei partem petieris, impetrabis ". 

Ad quem illa respondit: " Si inveni gratiam in 
oculis tuis, o rex, et si tibi placet, dona mihi 
animam meam, pro qua rogo, et populum meum, pro 
quo obsecro. 

Traditi enim sumus, ego et populus meus, ut 
conteramur, iugulemur et pereamus. Atque utinam in 
servos et famulas venderemur: tacuissem, quia 
tribulatio haec non esset digna conturbare regem 
". 

Respondensque rex Asuerus ait: " Quis est iste et 
ubi est, ut haec audeat facere? ". 

Dixit Esther: " Hostis et inimicus noster pessimus 
iste est Aman ". Quod ille audiens ilico obstupuit 
coram rege ac regina. 

Rex autem surrexit iratus et de loco convivii 
intravit in hortum palatii. Aman quoque surrexit, 
ut rogaret Esther reginam pro anima sua; 
intellexit enim a rege sibi decretum esse malum. 

Qui cum reversus esset de horto et intrasset 
convivii locum, repperit Aman super lectulum 
corruisse, in quo iacebat Esther, et ait: " Etiam 
reginam vult opprimere, me praesente, in domo mea? 
". Necdum verbum de ore regis exierat, et statim 
operuerunt faciem eius. 

Dixitque Harbona, unus de eunuchis, qui stabant in 
ministerio regis: " En etiam lignum, quod 
paraverat Mardochaeo, qui locutus est bonum pro 
rege, stat in domo Aman habens altitudinis 
quinquaginta cubitos ". Cui dixit rex: " Appendite 
eum in eo ". 

Suspensus est itaque Aman in patibulo, quod 
paraverat Mardochaeo; et regis ira quievit. 

Die illo dedit rex Asuerus Esther reginae domum 
Aman adversarii Iudaeorum, et Mardochaeus 
ingressus est ante faciem regis; confessa est enim 
ei Esther quid esset sibi. 

Tulitque rex anulum suum, quem ab Aman recipi 
iusserat, et tradidit Mardochaeo; Esther autem 
constituit Mardochaeum super domum Aman. 

Et adiecit Esther loqui coram rege et procidit ad 
pedes eius flevitque et locuta ad eum oravit, ut 
malitiam Aman Agagitae et machinationes eius 
pessimas, quas excogitaverat contra Iudaeos, 
iuberet irritas fieri. 

At ille ex more sceptrum aureum protendit manu; 
illaque consurgens stetit ante eum 

et ait: " Si placet regi, et si inveni gratiam 
coram eo, et deprecatio mea non ei videtur esse 
contraria, et accepta sum in oculis eius, obsecro, 
ut novis epistulis veteres litterae Aman filii 
Amadathi, Agagitae, insidiatoris et hostis 
Iudaeorum, quibus eos in cunctis regis provinciis 
perire praeceperat, corrigantur. 

Quomodo enim potero sustinere malum, quod passurus 
est populus meus, et interitum cognationis meae? 
". 

Responditque rex Asuerus Esther reginae et 
Mardochaeo Iudaeo: " Domum Aman concessi Esther et 
ipsum iussi appendi in patibulo, quia ausus est 
manum in Iudaeos mittere. 

Scribite ergo Iudaeis sicut vobis placet, ex regis 
nomine, signantes litteras anulo meo, quia 
epistulae ex regis nomine scriptae et illius anulo 
signatae non possunt immutari ". 

Accitisque scribis regis — erat autem tempus 
tertii mensis, qui appellatur Sivan, vicesima et 
tertia illius die — scriptae sunt epistulae, ut 
Mardochaeus voluerat, ad Iudaeos et ad satrapas 
procuratoresque et principes, qui centum viginti 
septem provinciis ab India usque ad Aethiopiam 
praesidebant, provinciae atque provinciae, populo 
et populo, iuxta linguas et litteras suas, et 
Iudaeis iuxta linguam et litteras suas. 

Ipsaeque epistulae, quae ex regis nomine 
mittebantur, anulo ipsius obsignatae sunt et 
missae per veredarios electis equis regiis 
discurrentes. 

Quibus permisit rex Iudaeis in singulis 
civitatibus, ut in unum congregarentur et starent 
pro animabus suis et omnes inimicos suos cum 
coniugibus ac liberis interficerent atque delerent 
et spolia eorum diriperent; 

et constituta est per omnes provincias una 
ultionis dies, id est tertia decima mensis 
duodecimi, qui vocatur Adar. 

Quomodo praecepit eis uti suis legibus in omni 
civitate et auxiliari illis et uti inimicis et 
adversariis ipsorum, sicut vellent, in uno die, 

in omni regno Artaxerxis, quarta decima die 
duodecimi mensis, id est Adar. 

Hoc est exemplar epistulae: 

" Rex magnus Artaxerxes ab India usque Aethiopiam 
centum viginti septem provinciarum satrapis ac 
omnibus, qui nostrae iussioni oboediunt, salutem 
dicit. 

Multi nimia bonitate principum et honore, qui in 
eos collatus est, abusi sunt in superbiam; 

et non solum subiectos regibus nituntur opprimere, 
sed datam sibi gloriam non ferentes in ipsos, qui 
dederunt, moliuntur insidias. 

Nec contenti sunt gratiarum actionem ex hominibus 
auferre, sed etiam vaniloquiis eorum, qui bono 
imperiti sunt inflati, Dei quoque cuncta cernentis 
et malum odientis arbitrantur se posse fugere 
sententiam. 

Saepe autem et multi in potestate constituti, 
amicorum, quibus credita erant officia consilio, 
participes facti sunt effusionis sanguinis 
innocentis et implicati calamitatibus 
insanabilibus, 

cum isti perversis et mendacibus cuniculis 
deciperent sinceram principum benignitatem. 

Quae res non tam ex veteribus probatur historiis 
quam ex his, quae in promptu sunt, intuentibus, 
quae pestilentia indigne dominantium perpetrata 
sunt. 

Unde in posterum providendum est paci omnium 
provinciarum. 

Si diversa iubeamus, quae sub oculis veniunt, 
discernimus semper cum clementissima attentione. 

Aman enim filius Amadathi, Macedo, alienusque a 
Persarum sanguine et a pietate nostra multum 
distans, a nobis hospitio susceptus est. 

Et tantam in se expertus humanitatem, quam erga 
omnem gentem habemus, ut pater noster publice 
vocaretur et adoraretur ab omnibus post regem 
semper secundus. 

Qui in tantum arrogantiae tumorem sublatus est, ut 
regno nos privare niteretur et spiritu. 

Nam nostrum servatorem et permanentem benefactorem 
Mardochaeum et irreprehensibilem consortem regni 
nostri Esther cum omni gente ipsorum tortuosis 
quibusdam atque fallacibus machinis expetivit in 
mortem; 

hoc cogitans, ut, illis interfectis, insidiaretur 
nostrae solitudini et regnum Persarum transferret 
in Macedonas. 

Nos autem a pessimo mortalium Iudaeos neci 
destinatos in nulla penitus culpa repperimus; sed 
e contrario iustissimis utentes legibus 

et filios altissimi et maximi semperque viventis 
Dei, cuius beneficio et nobis et patribus nostris 
regnum est optima dispositione directum. 

Bene igitur facietis non utentes litteris, quas 
Aman filius Amadathi direxerat. 

Pro quo scelere ante portas huius urbis, id est 
Susan, ipse, qui machinatus est cum omni 
cognatione sua, pendet in patibulo, Deo, qui 
gubernat omnia, celeriter ei reddente quod meruit. 

Exemplar autem huius edicti, quod nunc mittimus, 
in cunctis urbibus proponatur, ut liceat Iudaeis 
uti legibus suis. 

Quibus debetis esse adminiculo, ut contra eos, qui 
in tempore tribulationis eos aggrediuntur, se 
possint defendere quarta decima die mensis 
duodecimi, qui vocatur Adar. 

Hanc enim diem omnipotens Deus destinatam in 
interitum electi generis eis vertit in gaudium. 

Unde et vos inter sollemnes vestros dies hanc 
habetote diem insignem et celebrate eam cum omni 
laetitia, 

ut nunc et in posterum illa nobis et benevolis 
Persis sit salus, illis autem, qui nobis 
insidiantur, memoria perditionis. 

Omnis autem civitas et provincia, quae noluerit 
sollemnitatis huius esse particeps, gladio et igne 
in ira pereat; et sic deleatur, ut non solum 
hominibus invia, sed etiam bestiis et volatilibus 
in sempiternum abominabilis relinquatur. Valete ". 

Exemplar epistulae in forma legis in omnibus 
provinciis promulgandum erat, ut omnibus populis 
notum fieret paratos esse Iudaeos in diem illam ad 
capiendam vindictam de hostibus suis. 

Egressique sunt veredarii celeres nuntios 
perferentes, et edictum regis pependit in Susan. 

Mardochaeus autem de palatio et de conspectu regis 
egrediens fulgebat vestibus regiis, hyacinthinis 
videlicet et albis, coronam magnam auream portans 
in capite et amictus pallio serico atque purpureo; 
omnisque civitas exsultavit atque laetata est. 

Iudaeis autem nova lux oriri visa est, gaudium, 
honor et tripudium. 

Apud omnes populos, urbes atque provincias, 
quocumque regis iussa veniebant, Iudaeis fuit 
exsultatio, epulae atque convivia et festus dies, 
in tantum ut plures alterius gentis et sectae 
eorum religioni et caeremoniis iungerentur; 
grandis enim cunctos Iudaici nominis terror 
invaserat. 

Igitur duodecimi mensis — id est Adar — tertia 
decima die, quando verbum et edictum regis 
explendum erat, et hostes Iudaeorum sperabant quod 
dominarentur ipsis, versa vice Iudaei superaverunt 
adversarios suos. 

Congregatique sunt per singulas civitates, ut 
extenderent manum contra inimicos et persecutores 
suos; nullusque ausus est resistere, eo quod omnes 
populos invaserat formido eorum. 

Nam et omnes provinciarum principes et satrapae et 
procuratores omnisque dignitas, quae singulis 
locis ac operibus praeerat, sustinebant Iudaeos 
timore Mardochaei, 

quem principem esse palatii et plurimum posse 
cognoverant; fama quoque nominis eius crescebat 
cotidie et per cunctorum ora volitabat. 

Itaque percusserunt Iudaei omnes inimicos suos 
plaga gladii et necis et interitus, reddentes eis, 
quod sibi paraverant facere. 

In Susan quingentos viros interfecerunt, extra 
decem filios Aman Agagitae hostis Iudaeorum, 
quorum ista sunt nomina: 

Pharsandatha et Delphon et Esphatha 

et Phoratha et Adalia et Aridatha 

et Phermesta et Arisai et Aridai et Iezatha. 

Quos cum occidissent, praedas de substantiis eorum 
tangere noluerunt. 

Statimque numerus eorum, qui occisi erant in 
Susan, ad regem relatus est. 

Qui dixit reginae: " In urbe Susan interfecerunt 
et deleverunt Iudaei quingentos viros et decem 
filios Aman. Quantam putas eos exercuisse caedem 
in universis provinciis? Quid ultra postulas et 
quid vis, ut fieri iubeam? ". 

Cui illa respondit: " Si regi placet, detur 
potestas Iudaeis, qui in Susan sunt, ut sicut 
hodie fecerunt, sic et cras faciant, et decem 
filii Aman in patibulo suspendantur ". 

Praecepitque rex, ut ita fieret. Statimque in 
Susan pependit edictum, et decem filii Aman 
suspensi sunt. 

Congregatis igitur Iudaeis, qui in Susan erant, 
quarta decima die mensis Adar, interfecti sunt in 
Susan trecenti viri, nec eorum ab illis direpta 
substantia est. 

Reliqui autem Iudaei per omnes provincias, quae 
dicioni regis subiacebant, congregati pro animabus 
suis steterunt, ut requiescerent ab hostibus, ac 
interfecerunt de persecutoribus suis septuaginta 
quinque milia, sed nullus de substantiis eorum 
quidquam contigit. 

Dies autem tertius decimus mensis Adar, dies apud 
omnes interfectionis fuit, et quarta decima die 
requieverunt. Quem constituerunt esse diem 
epularum et laetitiae. 

At hi, qui in urbe Susan congregati sunt, tertio 
decimo et quarto decimo die eiusdem mensis in 
caede versati sunt, quinto decimo autem die 
requieverunt; et idcirco eundem diem constituerunt 
sollemnem epularum atque laetitiae. 

Hi vero Iudaei, qui in oppidis non muratis ac 
villis morabantur, quartum decimum diem mensis 
Adar conviviorum et gaudii decreverunt, ita ut 
exsultent in eo et mittant sibi mutuo partes 
epularum. Illi autem, qui in urbibus habitant, 
agunt etiam quintum decimum diem mensis Adar cum 
gaudio et convivio et ut diem festum, in quo 
mittunt sibi mutuo partes epularum. 

Et satrapae provinciarum et principes et scribae 
regis honorificabant Deum, quia timor Mardochaei 
eos invaserat. Factum erat enim, ut praeceptum 
regis in toto regno nominaretur. 

Scripsit itaque Mardochaeus omnia haec et litteris 
comprehensa misit ad omnes Iudaeos, qui in omnibus 
regis provinciis morabantur, tam in vicino positis 
quam procul, 

ut quartam decimam et quintam decimam diem mensis 
Adar pro festis susciperent et, revertente semper 
anno, sollemni honore celebrarent 

secundum dies, in quibus requieverunt Iudaei ab 
inimicis suis, et mensem, qui de luctu atque 
tristitia in hilaritatem gaudiumque ipsis 
conversus est, essentque istae dies epularum atque 
laetitiae, et mitterent sibi invicem ciborum 
partes et pauperibus munuscula largirentur. 

Susceperuntque Iudaei in sollemnem ritum cuncta, 
quae eo tempore facere coeperant, et quae 
Mardochaeus litteris facienda mandaverat. 

Aman enim filius Amadathi stirpis Agag, 
adversarius omnium Iudaeorum, cogitavit contra eos 
malum, ut deleret illos, et misit Phur, id est 
sortem, ut eos conturbaret atque deleret. 

Sed postquam ingressa est Esther ad regem, 
mandavit ille simul cum litteris, ut malum, quod 
iste contra Iudaeos cogitaverat, reverteretur in 
caput eius, et suspenderentur ipse et filii eius 
in patibulo. 

Atque ex illo tempore dies isti appellati sunt 
Phurim propter nomen Phur. Propter cuncta illa, 
quae in hac epistula continentur, 

et propter ea, quae de his viderant et quae eis 
acciderant, statuerunt et in sollemnem ritum 
numquam mutandum susceperunt Iudaei super se et 
semen suum et super cunctos, qui religioni eorum 
voluerint copulari, ut duos hos dies secundum 
praeceptum et tempus eorum singulis annis 
celebrarent. 

Isti dies memorarentur et celebrarentur per 
singulas generationes in singulis cognationibus, 
provinciis et civitatibus, nec esset ulla civitas, 
in qua dies Phurim non observarentur a Iudaeis et 
ab eorum progenie. 

Scripseruntque Esther regina filia Abihail et 
Mardochaeus Iudaeus omni studio ad confirmandam 
hanc secundam epistulam Phurim. 

Et miserunt ad omnes Iudaeos, qui in centum 
viginti septem provinciis regis Asueri 
versabantur, verba pacis et veritatis, 

statuentes dies Phurim pro temporibus suis, sicut 
constituerant Mardochaeus et Esther, et sicut illi 
statuerant pro seipsis et pro semine suo, 
praecepta ieiuniorum et clamorum. 

Et mandatum Esther confirmavit praecepta Phurim et 
scriptum est in libro. 

Rex vero Asuerus terrae et maris insulis imposuit 
tribu tum. 

Cuius fortitudo et imperium et dignitas atque 
sublimitas, qua exaltavit Mardochaeum, scripta 
sunt in libro annalium regum Medorum atque 
Persarum, 

et quomodo Mardochaeus Iudaici generis secundus a 
rege Asuero fuerit et magnus apud Iudaeos et 
acceptabilis plebi fratrum suorum, quaerens bona 
populo suo et loquens ea, quae ad pacem seminis 
sui pertinerent. 

Dixitque Mardochaeus ad omnes: " A Deo facta sunt 
ista! ". 

Recordatus est enim Mardochaeus somnii, quod 
viderat, haec eadem significantis; nec eorum 
quidquam irritum fuit. 

" Quod parvus fons crevit in fluvium, et erat lux 
et sol et aqua plurima: fons et flumen est Esther, 
quam rex accepit uxorem et voluit esse reginam; 

duo autem dracones, ego sum et Aman; 

gentes, quae convenerant, hi sunt, qui conati sunt 
delere nomen Iudaeorum; 

gens autem mea, id est Israel, sunt illi, qui 
clamaverunt ad Dominum; et salvum fecit Dominus 
populum suum liberavitque nos de omnibus malis et 
fecit signa magna atque portenta, quae non sunt 
facta inter gentes. 

Et duas sortes esse praecepit, unam populi Dei et 
alteram cunctarum gentium. 

Venitque utraque sors in statutum tempus et in 
diem iudicii coram Deo universis gentibus. 

Et recordatus est Deus populi sui ac iustificavit 
hereditatem suam. 

Et observabuntur dies isti in mense Adar, quarta 
decima et quinta decima die eiusdem mensis, dies 
congregationis et hilaritatis et gaudii coram Deo 
per vestras deinceps generationes in populo Israel 
". 

Diligite iustitiam, qui iudicatis terram, sentite 
de Domino in bonitate et in simplicitate cordis 
quaerite illum, 

quoniam invenitur ab his, qui non tentant illum, 
se autem manifestat eis, qui fidem habent in 
illum. 

Perversae enim cogitationes separant a Deo, 
probata autem virtus corripit insipientes. 

Quoniam in malevolam animam non introibit 
sapientia nec habitabit in corpore subdito 
peccatis. 

Spiritus enim sanctus disciplinae effugiet fictum 
et auferet se a cogitationibus insensatis et 
corripietur a superveniente iniquitate. 

Spiritus enim diligens hominem est sapientia et 
non absolvet maledicum a labiis suis, quoniam 
renum illius testis est Deus et cordis illius 
scrutator verus et linguae eius auditor; 

quoniam spiritus Domini replevit orbem terrarum, 
et ipse, qui continet omnia, scientiam habet 
vocis. 

Propter hoc, qui loquitur iniqua, non potest 
latere, nec praeteriet illum iudicium corripiens. 

In cogitationibus enim impii interrogatio erit, 
sermonum autem illius auditio ad Dominum veniet ad 
correptionem iniquitatum illius; 

quoniam auris zeli audit omnia, et tumultus 
murmurationum non absconditur. 

Custodite ergo vos a murmuratione, quae nihil 
prodest, et a detractione parcite linguae, quoniam 
sermo absconditus in vacuum non ibit; os autem, 
quod mentitur, occidit animam. 

Nolite zelare mortem in errore vitae vestrae neque 
acquiratis perditionem in operibus manuum 
vestrarum, 

quoniam Deus mortem non fecit nec laetatur in 
perditione vivorum; 

creavit enim, ut essent omnia, et sanabiles sunt 
generationes orbis terrarum, et non est in illis 
medicamentum exterminii, nec inferorum regnum in 
terra: 

iustitia enim est immortalis. 

Impii autem manibus et verbis accersierunt illam; 
aestimantes illam amicam defluxerunt et sponsionem 
posuerunt ad illam, quoniam digni sunt, qui sint 
ex parte illius. 

Dixerunt enim cogitantes apud se non recte: " 
Exiguum et cum taedio est tempus vitae nostrae, et 
non est refrigerium in fine hominis, et non est 
agnitus, qui sit reversus ab inferis. 

Quia ex tempore nati sumus et post hoc erimus, 
tamquam non fuerimus, quoniam fumus flatus est in 
naribus nostris, et sermo scintilla in motu cordis 
nostri; 

qua exstincta, cinis fiet corpus nostrum, et 
spiritus diffundetur tamquam mollis aer. 

Et nomen nostrum oblivioni tradetur per tempus, et 
nemo memoriam habebit operum nostrorum; et 
transibit vita nostra tamquam vestigium nubis, et 
sicut nebula dissolvetur, quae fugata est a radiis 
solis et a calore illius aggravata. 

Umbrae enim transitus est tempus nostrum, et non 
est reversio finis nostri, quoniam consignata est, 
et nemo revertitur. 

Venite ergo, et fruamur bonis, quae sunt, et 
utamur creatura tamquam in iuventute sollicite. 

Vino pretioso et unguentis nos impleamus, et non 
praetereat nos flos temporis verni; 

coronemus nos calycibus rosarum, antequam 
marcescant, 

nullum pratum exsors sit luxuriae nostrae; ubique 
relinquamus signa laetitiae, quoniam haec est pars 
nostra, et haec est sors. 

Opprimamus pauperem iustum et non parcamus viduae 
nec veterani revereamur canos multi temporis. 

Sit autem fortitudo nostra lex iustitiae; quod 
enim infirmum est, inutile invenitur. 

Circumveniamus ergo iustum, quoniam inutilis est 
nobis et contrarius est operibus nostris et 
improperat nobis peccata legis et diffamat in nos 
peccata disciplinae nostrae. 

Promittit se scientiam Dei habere et filium Dei se 
nominat. 

Factus est nobis in accusationem cogitationum 
nostrarum; gravis est nobis etiam ad videndum, 

quoniam dissimilis est aliis vita illius, et 
immutatae sunt viae eius. 

Tamquam scoria aestimati sumus ab illo, et 
abstinet se a viis nostris tamquam ab immunditiis; 
beata dicit novissima iustorum et gloriatur patrem 
se habere Deum. 

Videamus ergo, si sermones illius veri sint, et 
tentemus, quae in exitu eius erunt: 

si enim est verus filius Dei, suscipiet illum et 
liberabit eum de manibus contrariorum. 

Contumelia et tormento interrogemus eum, ut 
sciamus modestiam eius et probemus patientiam 
illius; 

morte turpissima condemnemus eum: erit enim ei 
visitatio ex sermonibus illius ". 

Haec cogitaverunt et erraverunt; excaecavit enim 
illos malitia eorum, 

et nescierunt sacramenta Dei neque mercedem 
speraverunt sanctitatis nec iudicaverunt honorem 
animarum immaculatarum. 

Quoniam Deus creavit hominem in incorruptibilitate 
et imaginem similitudinis suae fecit illum; 

invidia autem Diaboli mors introivit in orbem 
terrarum; experiuntur autem illam, qui sunt ex 
parte illius. 

Iustorum autem animae in manu Dei sunt, et non 
tanget illos tormentum mortis. 

Visi sunt oculis insipientium mori, et aestimata 
est afflictio exitus illorum, 

et, quod a nobis est iter, exterminium; illi autem 
sunt in pace. 

Etenim, si coram hominibus tormenta passi sunt, 
spes illorum immortalitate plena est; 

et in paucis correpti, in multis bene disponentur, 
quoniam Deus tentavit eos et invenit illos dignos 
se. 

Tamquam aurum in fornace probavit illos et quasi 
holocausti hostiam accepit illos, 

et in tempore visitationis illorum fulgebunt et 
tamquam scintillae in arundineto discurrent; 

iudicabunt nationes et dominabuntur populis, et 
regnabit Dominus illorum in perpetuum. 

Qui confidunt in illo, intellegent veritatem, et 
fideles in dilectione acquiescent illi, quoniam 
gratia et misericordia est sanctis eius, et 
visitatio electis eius. 

Impii autem, secundum quae cogitaverunt, 
correptionem habebunt; qui neglexerunt iustum et a 
Domino recesserunt. 

Sapientiam enim et disciplinam qui despicit, 
infelix est, et vacua est spes illorum, et labores 
sine fructu, et inutilia opera eorum. 

Mulieres eorum insensatae sunt, et nequissimi 
filii eorum, maledicta generatio eorum. 

Quoniam felix est sterilis et incoinquinata, quae 
nescivit torum in delicto; habebit fructum in 
respectione animarum. 

Et spado, qui non operatus est per manus suas 
iniquitatem nec cogitavit adversus Dominum 
nequissima, dabitur enim illi fidei donum electum, 
et sors in templo Domini acceptissima. 

Bonorum enim laborum gloriosus est fructus; et, 
quae non concidat, radix sapientiae. 

Filii autem adulterorum in inconsummatione erunt, 
et ab iniquo toro semen exterminabitur. 

Et, si quidem longae vitae erunt, in nihilum 
computabuntur, et sine honore erit in novissimo 
senectus illorum; 

et, si celerius defuncti fuerint, non habebunt 
spem nec in die agnitionis allocutionem: 

generationis enim iniquae dirae sunt 
consummationes. 

Melius est absque liberis esse cum virtute; 
immortalitas est enim in memoria illius, quoniam 
et apud Deum nota est et apud homines. 

Cum praesens est, imitantur illam; et desiderant 
eam, cum se eduxerit; et in perpetuum coronata 
triumphat, incoinquinatorum certaminum praemium 
vincens. 

Multigena autem impiorum multitudo non erit utilis 
et spuriis vitulaminibus non dabit radicem in 
profundum altam nec stabile firmamentum 
collocabit. 

Etenim, si in ramis ad tempus germinaverit, 
infirmiter posita a vento commovebitur et a 
nimietate ventorum eradicabitur. 

Confringentur rami inconsummati, et fructus 
illorum inutilis et acerbus ad manducandum et ad 
nihilum aptus. 

Ex iniquis enim somnis filii, qui nascuntur, 
testes sunt nequitiae adversus parentes in 
interrogatione sua. 

Iustus autem, si morte praeoccupatus fuerit, in 
refrigerio erit. 

Senectus enim venerabilis, non quae est diuturna, 
neque annorum numero computatur; 

cani autem sunt sensus hominis, et aetas 
senectutis vita immaculata. 

Placens Deo factus est dilectus et vivens inter 
peccatores translatus est; 

raptus est, ne malitia mutaret intellectum eius, 
aut ne fictio deciperet animam illius. 

Fascinatio enim nugacitatis obscurat bona, et 
inconstantia concupiscentiae transvertit sensum 
sine malitia. 

Consummatus in brevi explevit tempora multa; 

placita enim erat Deo anima illius, propter hoc 
properavit educere illum de medio iniquitatis. 
Populi autem videntes et non intellegentes nec 
ponentes in praecordiis talia, 

quoniam gratia et misericordia est in electis 
eius, et visitatio in sanctis illius. 

Condemnat autem iustus mortuus vivos impios, et 
iuventus celerius consummata longaevam senectutem 
iniusti. 

Videbunt enim finem sapientis et non intellegent 
quid cogitaverit de illo Deus, et quare munierit 
illum Dominus. 

Videbunt et contemnent; illos autem Dominus 
irridebit. 

Et erunt post haec tamquam corpus sine honore et 
in contumeliam inter mortuos in perpetuum, quoniam 
disrumpet illos praecipites sine voce et 
commovebit illos a fundamentis, et usque ad 
supremum desolabuntur et erunt in dolore, et 
memoria illorum peribit. 

Venient in computatione peccatorum suorum timidi, 
et traducent illos ex adverso iniquitates ipsorum. 

Tunc stabit iustus in magna constantia adversus 
eos, qui angustiaverunt illum et qui spreverunt 
labores eius. 

Videntes turbabuntur timore horribili et 
mirabuntur in subitatione insperatae salutis 

dicentes intra se, paenitentiam agentes et prae 
angustia spiritus gementes: 

" Hic erat, quem habuimus aliquando in derisum et 
in similitudinem improperii. Nos insensati vitam 
eius aestimabamus insaniam et finem illius sine 
honore. 

Quomodo computatus est inter filios Dei, et inter 
sanctos sors illius est? 

Ergo erravimus a via veritatis, et iustitiae lumen 
non luxit nobis, et sol non est ortus nobis; 

implicati sumus tribulis iniquitatis et 
perditionis et ambulavimus per deserta inaccessa, 
viam autem Domini ignoravimus. 

Quid nobis profuit superbia? Aut divitiae cum 
iactantia quid contulerunt nobis? 

Transierunt omnia illa tamquam umbra et tamquam 
nuntius percurrens 

et tamquam navis, quae pertransit fluctuantem 
aquam, cuius, cum praeterierit, non est vestigium 
invenire neque semitam carinae illius in 
fluctibus; 

aut tamquam avis, quae transvolat in aere, nullum 
invenitur argumentum itineris, sed alarum sonitu 
ventus levis verberatus et scissus per vim 
stridoris commotis alis permeatur, et post hoc 
nullum signum invenitur itineris; 

aut tamquam sagittae emissae in locum destinatum: 
divisus aer continuo in se resolvitur, ut 
ignoretur transitus illius. 

Sic et nos, nati, continuo desivimus esse et 
virtutis quidem nullum signum valuimus ostendere; 
in malignitate autem nostra consumpti sumus ". 

Quoniam spes impii tamquam lanugo est, quae a 
vento tollitur, et tamquam spuma gracilis, quae a 
procella dispergitur, et tamquam fumus, qui a 
vento diffusus est, et tamquam memoria hospitis 
unius diei praeteriit. 

Iusti autem in perpetuum vivunt, et in Domino est 
merces eorum, et cogitatio illorum apud 
Altissimum. 

Ideo accipient coronam decoris et diadema speciei 
de manu Domini, quoniam dextera sua teget eos et 
brachio suo defendet illos. 

Accipiet pro armatura zelum suum et armabit 
creaturam ad ultionem inimicorum, 

induet pro thorace iustitiam et accipiet pro galea 
iudicium non fictum; 

sumet pro scuto inexpugnabili sanctitatem. 

Acuet autem duram iram in lanceam et pugnabit cum 
illo orbis terrarum contra insensatos. 

Ibunt recta emissiones fulgurum et tamquam a bene 
curvato arcu nubium ad signum insilient, 

et ab ira saxa iaculante ira plenae mittentur 
grandines; excandescet in illos aqua maris, et 
flumina concurrent duriter. 

Contra illos stabit spiritus virtutis et tamquam 
turbo dissipabit illos. Et ad eremum perducet 
omnem terram iniquitas, et malignitas evertet 
sedes potentium. 

Audite ergo, reges, et intellegite; discite, 
iudices finium terrae. 

Praebete aures, vos, qui continetis multitudines 
et placetis vobis in turbis nationum. 

Quoniam data est a Domino potestas vobis et 
dominatio ab Altissimo, qui interrogabit opera 
vestra et cogitationes scrutabitur, 

quoniam, cum essetis ministri regni illius, non 
recte iudicastis nec custodistis legem neque 
secundum voluntatem Dei ambulastis. 

Horrende et cito instabit vobis, quoniam iudicium 
durissimum his, qui praesunt, fiet; 

exiguo enim conceditur misericordia, potentes 
autem potenter tormento interrogabuntur. 

Non enim subtrahet personam cuiusquam Deus nec 
verebitur magnitudinem cuiusquam, quoniam pusillum 
et magnum ipse fecit, et aequaliter cura est illi 
de omnibus; 

potentibus autem durum instat scrutinium. 

Ad vos ergo, reges, sunt hi sermones mei, ut 
discatis sapientiam et non excidatis. 

Qui enim custodierint iusta iuste, 
iustificabuntur; et, qui didicerint ista, 
invenient defensionem. 

Concupiscite ergo sermones meos, diligite illos et 
habebitis disciplinam. 

Clara est et, quae numquam marcescit, sapientia; 
et facile videtur ab his, qui diligunt eam, et 
invenitur ab his, qui quaerunt illam. 

Praeoccupat, qui eam concupiscunt, ut prior se 
ostendat illis. 

Qui de luce vigilaverit ad illam, non laborabit, 
assidentem enim illam foribus suis inveniet. 

Cogitare ergo de illa sensus est consummatio; et, 
qui vigilaverit propter illam, cito securus erit. 

Quoniam dignos se ipsa circuit quaerens et in viis 
ostendit se illis hilariter et in omni providentia 
occurrit illis. 

Initium enim illius verissima est disciplinae 
concupiscentia, cura vero disciplinae dilectio 
est, 

et dilectio custodia legum illius est, custoditio 
autem legum confirmatio incorruptionis est, 

incorruptio autem facit esse proximum Deo; 

concupiscentia itaque sapientiae deducit ad 
regnum. 

Si ergo delectamini sedibus et sceptris, o reges 
populi, colite sapientiam, ut in perpetuum 
regnetis. 

Quid est autem sapientia et quemadmodum facta sit, 
referam et non abscondam a vobis sacramenta Dei, 
sed ab initio nativitatis investigabo et ponam in 
lucem scientiam illius et non praeteribo 
veritatem. 

Neque cum invidia tabescente iter habebo, quoniam 
ista non erit particeps sapientiae. 

Multitudo autem sapientium sanitas est orbis 
terrarum, et rex sapiens stabilimentum populi est. 

Ergo accipite disciplinam per sermones meos, et 
proderit vobis. 

Sum quidem et ego mortalis homo similis omnibus et 
ex genere terreni illius, qui prior factus est, et 
in ventre matris figuratus sum caro; 

decem mensium tempore coagulatus in sanguine ex 
semine viri et delectamento somni conveniente. 

Et ego natus traxi communem aerem et decidi in 
terram, quae omnia similiter patitur, prima voce 
simili omnibus pariter plorans. 

In involumentis nutritus sum et curis; 

nullus enim rex aliud habuit nativitatis initium. 

Unus autem introitus est omnibus ad vitam, et 
similis exitus. 

Propter hoc optavi, et datus est mihi sensus; et 
invocavi, et venit in me spiritus sapientiae. 

Praeposui illam regnis et sedibus et divitias 
nihil esse duxi in comparatione illius; 

nec comparavi illi lapidem pretiosum, quoniam omne 
aurum in comparatione illius arena est exigua, et 
tamquam lutum aestimabitur argentum in conspectu 
illius. 

Super salutem et speciem dilexi illam et proposui 
pro luce habere illam, quoniam inexstinguibile est 
lumen illius. 

Venerunt autem mihi omnia bona pariter cum illa, 
innumerabiles divitiae in manibus illius, 

et laetatus sum in omnibus, quoniam sapientia 
antecedit ista, et ignorabam quoniam horum omnium 
mater est; 

quam sine fictione didici et sine invidia 
communico; divitias illius non abscondo. 

Infinitus enim thesaurus est hominibus; quem qui 
acquisierunt, ad amicitiam in Deum se paraverunt 
propter disciplinae dona commendati. 

Mihi autem det Deus dicere secundum sententiam et 
sentire digna horum, quae mihi data sunt, quoniam 
ipse sapientiae dux est et sapientium emendator; 

in manu enim illius et nos et sermones nostri et 
omnis sapientia et operum scientia. 

Ipse enim dedit mihi horum, quae sunt, scientiam 
veram, ut sciam dispositionem orbis terrarum et 
virtutes elementorum, 

initium et consummationem et medietatem temporum, 
vicissitudinum permutationes et commutationes 
temporum, 

anni cursus et stellarum dispositiones, 

naturas animalium et iras bestiarum, vim spirituum 
et cogitationes hominum, differentias virgultorum 
et virtutes radicum. 

Et, quaecumque sunt absconsa et manifesta, didici; 
omnium enim artifex docuit me sapientia. 

Est enim in illa spiritus intellegens, sanctus, 
unicus, multiplex, subtilis, mobilis, perspicuus, 
incoinquinatus, lucidus, innocens, amans bonum, 
acutus, 

quem nihil vetat, benefaciens, humanus, benignus, 
stabilis, certus, securus, omnem habens virtutem, 
omnia prospiciens et penetrans omnes spiritus 
intellegibiles, mundos, subtilissimos. 

Omni enim motu mobilior est sapientia; pertransit 
autem et penetrat omnia propter munditiam. 

Halitus est enim virtutis Dei et emanatio 
claritatis Omnipotentis sincera; ideo nihil 
inquinatum in eam incurrit: 

candor est enim lucis aeternae et speculum sine 
macula Dei potentiae et imago bonitatis illius. 

Et, cum sit una, omnia potest; et in se permanens, 
omnia innovat et per generationes in animas 
sanctas se transferens amicos Dei et prophetas 
constituit. 

Nihil enim diligit Deus, nisi eum, qui cum 
sapientia inhabitat. 

Est enim haec speciosior sole et super omnem 
dispositionem stellarum; luci comparata invenitur 
splendidior: 

illi enim succedit nox, sapientiam autem non 
vincit malitia. 

Attingit ergo a fine usque ad finem fortiter et 
disponit omnia suaviter. 

Hanc amavi et exquisivi a iuventute mea et 
quaesivi sponsam mihi eam assumere et amator 
factus sum formae illius. 

Generositatem suam glorificat contubernium habens 
Dei, sed et omnium Dominus dilexit illam. 

Doctrix enim est disciplinae Dei et electrix 
operum illius. 

Et, si divitiae sunt desiderabilis possessio in 
vita, quid sapientia locupletius, quae operatur 
omnia? 

Si autem sensus operatur, quis horum, quae sunt, 
magis quam illa est artifex? 

Et, si iustitiam quis diligit, labores huius sunt 
virtutes: sobrietatem enim et prudentiam docet, 
iustitiam et fortitudinem, quibus utilius nihil 
est in vita hominibus. 

Et, si multam peritiam desiderat quis, scit 
praeterita et futura conicit, novit versutias 
sermonum et solutiones aenigmatum, signa et 
monstra scit, antequam fiant, et eventus 
momentorum et temporum. 

Proposui ergo hanc adducere mihi ad convivendum, 
sciens quoniam erit mihi consiliaria bonorum et 
consolatio sollicitudinum et taedii. 

Habebo propter hanc claritatem ad turbas et 
honorem apud seniores iuvenis; 

acutus inveniar in iudicio et in conspectu 
potentium admirabilis ero. 

Tacentem me sustinebunt et loquentem me respicient 
et, sermocinante me plura, manus ori suo imponent. 

Habebo per hanc immortalitatem et memoriam 
aeternam his, qui post me futuri sunt, relinquam. 

Disponam populos, et nationes mihi erunt subditae; 

timebunt me audientes reges horrendi, in 
multitudine videbor bonus et in bello fortis. 

Intrans in domum meam, conquiescam cum illa; non 
enim habet amaritudinem conversatio illius nec 
taedium convictus illius, sed laetitiam et 
gaudium. 

Haec cogitans apud me et commemorans in corde meo 
quoniam immortalitas est in cognatione sapientiae, 

et in amicitia illius delectatio bona, et in 
laboribus manuum illius divitiae sine defectione, 
et in certamine loquelae illius sapientia, et 
praeclaritas in communicatione sermonum ipsius, 
circuibam quaerens, ut mihi illam assumerem. 

Puer autem eram ingeniosus et sortitus sum animam 
bonam; 

quin potius, cum essem bonus, veni in corpus 
incoinquinatum. 

Et, ut scivi quoniam aliter non possem esse 
continens, nisi Deus det, C et hoc ipsum erat 
sapientiae scire, cuius esset hoc donum C adii 
Dominum et deprecatus sum illum et dixi ex toto 
corde meo: 

" Deus patrum meorum et Domine misericordiae, qui 
fecisti omnia verbo tuo 

et sapientia tua constituisti hominem, ut 
dominaretur creaturis, quae a te factae sunt, 

et disponeret orbem terrarum in sanctitate et 
iustitia et in directione cordis iudicium 
iudicaret, 

da mihi sedium tuarum assistricem sapientiam et 
noli me reprobare a pueris tuis, 

quoniam servus tuus sum ego et filius ancillae 
tuae, homo infirmus et exigui temporis et minor ad 
intellectum iudicii et legum. 

Nam, et si quis erit consummatus inter filios 
hominum, si ab illo abfuerit sapientia tua, in 
nihilum computabitur. 

Tu elegisti me regem populo tuo et iudicem 
filiorum tuorum et filiarum; 

dixisti me aedificare templum in monte sancto tuo 
et in civitate habitationis tuae altare, 
similitudinem tabernaculi sancti, quod praeparasti 
ab initio. 

Et tecum sapientia, quae novit opera tua, quae et 
affuit tunc, cum orbem terrarum faceres, et 
sciebat quid esset placitum in oculis tuis et quid 
directum in praeceptis tuis. 

Emitte illam de caelis sanctis tuis et a sede 
magnitudinis tuae mitte illam, ut mecum sit et 
mecum laboret, ut sciam quid acceptum sit apud te. 

Scit enim illa omnia et intellegit et deducet me 
in operibus meis sobrie et custodiet me in sua 
gloria. 

Et erunt accepta opera mea, et diiudicabo populum 
tuum iuste et ero dignus sedium patris mei. 

Quis enim hominum poterit scire consilium Dei? Aut 
quis poterit cogitare quid velit Dominus? 

Cogitationes enim mortalium timidae, et incertae 
providentiae nostrae: 

corpus enim, quod corrumpitur, aggravat animam, et 
terrena inhabitatio deprimit sensum multa 
cogitantem. 

Et difficile conicimus, quae in terra sunt, et, 
quae in prospectu sunt, invenimus cum labore; quae 
autem in caelis sunt, quis investigabit? 

Consilium autem tuum quis sciet, nisi tu dederis 
sapientiam et miseris spiritum sanctum tuum de 
altissimis? 

Et sic correctae sunt semitae eorum, qui sunt in 
terris; et, quae tibi placent, didicerunt homines 
et salvati per sapientiam sunt ". 

Haec illum, qui primus formatus est, pater orbis 
terrarum, cum solus esset creatus, custodivit et 
eduxit illum a delicto suo 

et dedit illi virtutem continendi omnia. 

Ab hac ut recessit iniustus in ira sua, in 
furoribus fraternae caedis deperiit; 

propter quem, cum demergeretur terra, sanavit eam 
iterum sapientia per contemptibile lignum iustum 
gubernans. 

Haec et in consensu nequitiae, cum se nationes 
confudissent, scivit iustum et conservavit sine 
querela Deo et super filii viscera fortem 
custodivit. 

Haec iustum a pereuntibus impiis liberavit 
fugientem, descendente igne in Pentapolim; 

cuius adhuc in testimonium nequitiae fumigabunda 
constat deserta terra, et incertis temporibus 
fructus habentes arbores, et incredibilis animae 
memoria stans figmentum salis. 

Sapientiam enim praetereuntes non tantum in hoc 
lapsi sunt, ut ignorarent bona, sed et 
insipientiae suae reliquerunt hominibus memoriam, 
ut in his, quae peccaverunt, nec latere 
potuissent. 

Sapientia autem hos, qui eam observant, a 
laboribus liberavit. 

Haec profugum irae fratris iustum deduxit per vias 
rectas et ostendit illi regnum Dei et dedit illi 
scientiam sanctorum; honestavit illum in laboribus 
et complevit labores illius. 

In avaritia circumvenientium illum affuit illi et 
honestum fecit illum. 

Custodivit illum ab inimicis et ab insidiantibus 
tutavit illum; et post certamen forte bravium 
dedit illi, ut sciret quoniam omnium potentior est 
pietas. 

Haec venditum iustum non dereliquit, sed a peccato 
liberavit eum; 

descenditque cum illo in foveam et in vinculis non 
dereliquit illum, donec afferret illi sceptrum 
regni et potentiam adversus eos, qui eum 
deprimebant, et mendaces ostendit, qui 
maculaverunt illum, et dedit illi claritatem 
aeternam. 

Haec populum sanctum et semen sine querela 
liberavit a nationibus, quae illum deprimebant. 

Intravit in animam servi Domini et stetit contra 
reges horrendos in portentis et signis. 

Reddidit sanctis mercedem laborum suorum et 
deduxit illos in via mirabili et fuit illis in 
velamento diei et in luce stellarum per noctem. 

Transtulit illos per mare Rubrum et transvexit 
illos per aquam nimiam 

inimicos autem illorum demersit et ab altitudine 
abyssi eduxit illos. 

Ideo iusti tulerunt spolia impiorum et 
decantaverunt, Domine, nomen sanctum tuum et 
victricem manum tuam laudaverunt unanimiter, 

quoniam sapientia aperuit os mutorum et linguas 
infantium fecit disertas. 

Direxit opera eorum in manibus prophetae sancti. 

Iter fecerunt per deserta, quae non habitabantur, 
et in locis inviis fixerunt casas; 

steterunt contra hostes et de inimicis se 
vindicaverunt. 

Sitierunt et invocaverunt te; et data est illis 
aqua de petra altissima, et remedium sitis de 
lapide duro. 

Per quae enim poenas passi sunt inimici illorum, 
per haec, cum illis deessent, bene cum illis actum 
est. 

Nam pro fonte quidem perennis fluminis, tabescente 
sanguine turbidi 

in traductionem decreti infanticidae, dedisti 
illis abundantem aquam insperate, 

ostendens per sitim, quae tunc fuit, quemadmodum 
adversarios excruciares. 

Cum enim tentati sunt, etsi cum misericordia 
disciplinam accipientes, scierunt quemadmodum cum 
ira iudicati impii tormenta paterentur. 

Hos quidem tamquam pater monens probasti, illos 
autem tamquam durus rex condemnans tormento 
interrogasti. 

Absentes enim et praesentes similiter 
torquebantur; 

duplex enim illos acceperat taedium et gemitus cum 
memoria praeteritorum. 

Cum enim audirent per sua tormenta bene secum agi, 
senserunt Dominum. 

Quem enim in expositione olim proiectum reiecerunt 
deridentes, in finem eventuum mirati sunt, non 
similiter iustis sitientes. 

Pro cogitationibus autem insensatis iniquitatis 
illorum, in quibus errantes colebant mutos 
serpentes et bestias supervacuas, immisisti illis 
multitudinem mutorum animalium in vindictam, 

ut scirent quia, per quae peccat quis, per haec et 
torquetur. 

Non enim impossibilis erat omnipotens manus tua, 
quae creavit orbem terrarum ex materia informi, 
immittere illis multitudinem ursorum aut audaces 
leones 

aut recens conditas ira plenas ignotas bestias aut 
vaporem igneum spirantes aut fumi fremitum 
proferentes aut horrendas ab oculis scintillas 
fulgurantes, 

quarum non solum laesura poterat illos 
exterminare, sed et aspectus per timorem occidere. 

Sed et sine his uno spiritu poterant occidi, 
persecutionem passi a iustitia, et dispersi per 
spiritum virtutis tuae. Sed omnia in mensura et 
numero et pondere disposuisti. 

Multum enim valere tibi soli subest semper, et 
virtuti brachii tui quis resistet? 

Quoniam tamquam momentum staterae, sic est ante te 
totus orbis terrarum, et tamquam gutta roris 
antelucani, quae descendit in terram. 

Sed misereris omnium, quia omnia potes; et 
dissimulas peccata hominum propter paenitentiam. 

Diligis enim omnia, quae sunt, et nihil odisti 
eorum, quae fecisti; nec enim, si odisses, aliquid 
constituisses. 

Quomodo autem posset aliquid permanere, nisi tu 
voluisses? Aut, quod a te vocatum non esset, 
conservaretur? 

Parcis autem omnibus, quoniam tua sunt, Domine, 
qui amas animas. 

Incorruptibilis enim spiritus tuus est in omnibus. 

Ideoque eos, qui exerrant, paulatim corripis et, 
de quibus peccant, admones et corrigis, ut, 
relicta malitia, credant in te, Domine. 

Illos enim antiquos inhabitatores terrae sanctae 
tuae, quos exhorruisti, 

quoniam odibilia faciebant, opera medicaminum et 
sacrificia impia; 

et filiorum necatores sine misericordia et 
comestores viscerum C humanarum carnium 
epulationem et sanguinis - participes mysteriorum 
e medio comissationis 

et auctores caedis parentes ipsos animarum 
inauxiliatarum perdere voluisti per manus parentum 
nostrorum, 

ut dignam perciperet peregrinationem puerorum Dei, 
quae tibi omnium carissima est terra. 

Sed et his tamquam hominibus pepercisti et misisti 
antecessores exercitus tui vespas, ut illos 
paulatim exterminarent. 

Non quia impotens eras in acie subicere impios 
iustis aut bestiis saevis aut verbo duro simul 
exterminare; 

sed, paulatim iudicans, dabas locum paenitentiae, 
non ignorans quoniam nequam erat generatio eorum, 
et naturalis malitia ipsorum, et quoniam non 
poterat mutari cogitatio illorum in perpetuum: 

semen enim erat maledictum ab initio. Nec timens 
aliquem, veniam dabas peccatis illorum; 

quis enim dicet tibi: " Quid fecisti? ". Aut quis 
stabit contra iudicium tuum? Aut quis tibi 
imputabit, si perierint nationes, quas tu fecisti? 
Aut quis in contentionem tecum veniet, vindex 
iniquorum hominum? 

Non enim est alius Deus quam tu, cui cura est de 
omnibus, ut ostendas quoniam non iniuste 
iudicasti. 

Neque rex neque tyrannus in conspectu tuo 
resistere poterit tibi de his, quos perdidisti. 

Cum autem sis iustus, iuste omnia disponis; ipsum 
quoque, qui non debet puniri, condemnare exterum 
aestimas a tua virtute. 

Fortitudo enim tua iustitiae initium est, et ob 
hoc, quod omnium Dominus es, omnibus te parcere 
facit. 

Fortitudinem enim ostendis, cum non crederis esse 
in potentia consummatus, et horum, qui te 
nesciunt, audaciam traducis. 

Tu autem, dominator virtutis, cum clementia 
iudicas et cum magna indulgentia disponis nos: 
subest enim tibi, cum volueris, posse. 

Docuisti autem populum tuum per talia opera, 
quoniam oportet iustum esse humanum, et bonae spei 
fecisti filios tuos, quoniam das super peccatis 
paenitentiam. 

Si enim inimicos servorum tuorum et debitos morti 
cum tanta castigasti attentione et remissione dans 
tempus et locum, per quae possent mutari a 
malitia, 

cum quanta diligentia iudicasti filios tuos, 
quorum parentibus iuramenta et conventiones 
dedisti bonarum promissionum! 

Cum ergo das nobis disciplinam, inimicos nostros 
multipliciter flagellas, ut bonitatem tuam 
cogitemus iudicantes et, cum de nobis iudicatur, 
speremus misericordiam. 

Unde et illis, qui in insipientia vitae iniuste 
vixerunt, per abominationes suas dedisti tormenta. 

Etenim in erroris viis diutius erraverunt, deos 
aestimantes, quae etiam inter animalia e turpibus 
sunt vilia, infantium insensatorum more decepti: 

propter hoc, tamquam pueris insensatis, iudicium 
in derisum dedisti. 

Qui autem ludibriis increpationis non sunt 
correcti, dignum Dei iudicium experientur; 

in quibus enim ipsi patientes indignabantur, per 
haec, quos putabant deos, in ipsis, cum 
exterminarentur, videntes, illum, quem olim 
negabant se nosse, verum Deum agnoverunt; propter 
quod et finis condemnationis venit super illos. 

Vani autem sunt natura omnes homines, in quibus 
non subest scientia Dei; et de his, quae videntur 
bonis, non potuerunt intellegere eum, qui est, 
neque operibus attendentes agnoverunt artificem. 

Sed aut ignem aut spiritum aut citatum aerem aut 
gyrum stellarum aut violentam aquam aut luminaria 
caeli, rectores orbis terrarum, deos putaverunt. 

Quorum si specie delectati, illa deos putaverunt, 
sciant quanto his dominator eorum melior est: 
speciei enim principium et auctor constituit ea. 

Si autem virtutem et operationem eorum mirati, 
intellegant ab illis quanto, qui haec fecit, 
fortior est illis: 

a magnitudine enim et pulchritudine creaturarum 
cognoscibiliter potest creator horum videri. 

Sed tamen in his minor est querela, et hi enim 
fortasse errant Deum quaerentes et volentes 
invenire. 

Etenim, cum in operibus illius conversentur, 
inquirunt et credunt visui, quoniam pulchra sunt, 
quae videntur. 

Iterum autem nec his potest ignosci: 

si enim tantum valuerunt scire, ut possent 
aestimare saeculum, quomodo huius Dominum non 
facilius invenerunt? 

Infelices autem, et in rebus mortuis sunt spes 
illorum, qui appellaverunt deos opera manuum 
hominum, aurum et argentum, artis inventionem et 
similitudines animalium aut lapidem inutilem, opus 
manus antiquae. 

Aut si quis artifex faber de silva tractabile 
lignum secuerit C huius docte erasit omnem 
corticem et arte sua usus diligenter fabricavit 
vas utile in conversationem vitae; 

reliquiis autem eius operis ad praeparationem 
escae abusus, satiatus est, 

et reliquum horum, quod ad nullos usus facit, 
lignum curvum et nodis concretum accipiens, 
sculpsit diligenter per vacuitatem suam et per 
scientiam tempore requiei figuravit illud - 
assimilavit illud imagini hominis 

aut alicui ex vilibus animalibus illud comparavit, 
perliniens rubrica et rubicundum faciens fuco 
colorem illius et omnem maculam, quae in illo 
erat, perliniens 

et faciens ei dignam habitationem in pariete 
posuit illud, confirmans ferro. 

Ne igitur forte caderet providit illi, sciens 
quoniam non potest se ipsum adiuvare: imago enim 
est, et opus est illi adiutorium. 

Et de substantiis et de nuptiis et de filiis votum 
faciens, non erubescit loqui cum illo, quod sine 
anima est, et pro sanitate quidem infirmum 
deprecatur 

et pro vita rogat mortuum et in adiutorium rem 
omnino inutilem invocat, et pro itinere petit ab 
eo, quod ambulare non potest, 

et de acquirendo et de operando et de bono manuum 
eventu petit utilitatem ab eo, quod prorsus 
inutile est manibus. 

Iterum alius navigare cogitans et per feros 
fluctus iter facere incipiens, ligno portante se, 
fragilius lignum invocat. 

Illud enim cupiditas acquirendi excogitavit, et 
artifex sapientia fabricavit. 

Tua autem, Pater, providentia gubernat, quoniam 
dedisti et in mari viam et inter fluctus semitam 
firmissimam, 

ostendens quoniam potens es ex omnibus salvare, 
etiamsi sine arte aliquis adeat mare. 

Tu autem vis, ut non sint vacua sapientiae tuae 
opera, propter hoc etiam et exiguo ligno credunt 
homines animas suas et, transeuntes fluctus per 
ratem, liberati sunt. 

Sed et ab initio, cum perirent superbi gigantes, 
spes orbis terrarum ad ratem confugiens, reliquit 
saeculo semen nativitatis, quae manu tua erat 
gubernata. 

Benedictum est enim lignum, per quod fit iustitia; 

per manus autem, quod fit, maledictum et ipsum et 
qui fecit illud, quia ille quidem operatus est, 
illud autem, cum esset corruptibile, deus 
cognominatus est. 

Similiter autem odio sunt Deo impius et impietas 
eius: 

etenim, quod factum est, cum illo, qui fecit, 
tormenta patietur. 

Propter hoc et in idolis nationum erit visitatio, 
quoniam in creatura Dei in abominationem facta 
sunt et in tentationem animabus hominum et in 
muscipulam pedibus insipientium. 

Initium enim fornicationis est exquisitio 
idolorum, et adinventio illorum corruptio vitae 
est; 

neque enim erant ab initio, neque erunt in 
perpetuum. 

Supervacuitate enim hominum haec advenerunt in 
orbem terrarum, et ideo brevis illorum finis est 
inventus. 

Acerbo enim luctu dolens pater, cito sibi rapti 
filii fecit imaginem et illum, qui tunc homo 
mortuus fuerat, nunc tamquam deum colere coepit et 
tradidit subiectis sacra et sacrificia. 

Deinde, interveniente tempore, convalescens iniqua 
consuetudo tamquam lex custodita est, et 
tyrannorum imperio colebantur figmenta; 

quos cum in palam homines honorare non possent, 
propter hoc quod longe essent, e longinquo figura 
eorum efficta, evidentem imaginem regis, quem 
honorare volebant, fecerunt, ut illum, qui aberat, 
tamquam praesentem colerent sua sollicitudine. 

Ad incrementum autem huius culturae provexit et 
hos, qui ignorabant, artificis eximia diligentia; 

ille enim volens forsitan placere illi, qui se 
assumpsit, elaboravit arte sua, ut similitudinem 
in melius figuraret. 

Multitudo autem hominum abducta per speciem operis 
eum, qui paulo ante tamquam homo honoratus fuerat, 
nunc deum aestimaverunt. 

Et haec fuit vitae humanae deceptio, quoniam aut 
necessitati aut regibus deservientes homines 
incommunicabile nomen lapidibus et lignis 
imposuerunt. 

Postea non suffecit errasse eos circa Dei 
scientiam, sed et in magno viventes inscientiae 
bello, tot et tam magna mala pacem appellant. 

Aut enim filios suos sacrificantes aut obscura 
sacrificia facientes aut insaniae plenas 
peregrinorum rituum vigilias habentes, 

neque vitam neque nuptias mundas iam custodiunt, 
sed alius alium per insidias occidit aut 
adulterans contristat. 

Et omnia commixta sunt: sanguis et homicidium, 
furtum et fictio, corruptio et infidelitas, 
turbatio et periurium, 

tumultus bonorum, gratiarum immemoratio, animarum 
inquinatio, generis immutatio, nuptiarum 
inordinatio, moechia et impudicitia. 

Infandorum enim idolorum cultura omnis mali 
initium et causa est et finis. 

Aut enim, dum laetantur, insaniunt aut 
vaticinantur falsa aut vivunt iniuste aut peierant 
cito. 

Dum enim confidunt in idolis, quae sine anima 
sunt, male iurantes noceri se non sperant. 

Utraque autem illis evenient digne, quoniam male 
censerunt de Deo attendentes idolis et iuraverunt 
iniuste in dolo contemnentes sanctitatem. 

Non enim iuratorum virtus, sed peccantium poena 
perambulat semper iniustorum praevaricationem. 

Tu autem, Deus noster, suavis et verus es, patiens 
et in misericordia disponens omnia. 

Etenim, si peccaverimus, tui sumus, scientes 
potentiam tuam; non peccabimus autem, scientes 
quoniam apud te sumus computati. 

Nosse enim te consummata iustitia est, et scire 
virtutem tuam radix est immortalitatis. 

Nec enim in errorem induxit nos hominum malae 
artis excogitatio, nec adumbrantium labor sine 
fructu, effigies maculata per varios colores, 

cuius aspectus insensatis in concupiscentiam 
venit, et diligit mortuae imaginis effigiem sine 
anima. 

Malorum amatores digni sunt, qui spem habeant in 
talibus et qui faciunt illos et qui diligunt et 
qui colunt. 

Sed et figulus, mollem terram premens laboriose, 
fingit ad usus nostros unumquodque vas; et de 
eodem luto fingit, quae mundis operibus in usum 
sunt, vasa, et quae his sunt contraria, omnia 
similiter; horum autem singulorum vasorum quis 
utriusque sit usus, iudex est figulus. 

Et cum malo labore deum vanum fingit de eodem luto 
ille, qui paulo ante de terra factus fuerat, et 
post pusillum reducit se, unde acceptus est, 
repetitus animae debitum. 

Sed cura est illi, non quia laboraturus est, nec 
quoniam brevis illi vita est, sed concertatur 
aurificibus et argentariis et aerarios imitatur et 
gloriam praefert, quoniam res supervacuas fingit. 

Cinis est cor eius, et terra despectior spes 
illius, et luto vilior vita eius, 

quoniam ignoravit, qui se finxit et qui inspiravit 
illi animam, quae operatur, et qui insufflavit ei 
spiritum vitalem. 

Sed et aestimavit lusum esse vitam nostram et 
conversationem vitae compositam ad lucrum; 
oportere enim dicit undecumque etiam ex malo 
acquirere. 

Hic enim scit se super omnes delinquere, qui ex 
terrae materia fragilia vasa et sculptilia fingit. 

Omnes enim insipientes et infelices supra modum 
animae infantis sunt inimici populi tui et per 
potentiam opprimentes illum. 

Quoniam omnia idola nationum deos aestimaverunt, 
quibus neque oculorum usus est ad videndum, neque 
nares ad percipiendum spiritum, neque aures ad 
audiendum, neque digiti manuum ad tractandum, sed 
et pedes eorum pigri ad ambulandum. 

Homo enim fecit illos, et, qui spiritum mutuatus 
est, is finxit illos; nemo enim sibi similem homo 
poterit deum fingere: 

cum autem sit mortalis, mortuum fingit manibus 
iniquis. Melior enim est ipse his, quos colit, 
quia ipse quidem vixit, cum esset mortalis, illi 
autem numquam. 

Sed et animalia miserrima colunt; in insipientia 
enim, aliis comparata, his sunt deteriora. 

Nec pulchra in his inveniuntur, quantum desiderari 
possit, ut fit in animalium conspectu; effugerunt 
autem et Dei laudem et benedictionem eius. 

Propter haec per his similia castigati sunt digne 
et per multitudinem bestiarum tormenta passi sunt. 

Pro qua castigatione bene disponens populum tuum 
ad concupiscentiam delectamenti sui, novum 
saporem, escam parasti eis ortygometram: 

ut illi quidem concupiscentes escam propter 
foeditatem eorum animalium, quae missa sunt, etiam 
a necessaria concupiscentia averterentur; hi autem 
in brevi inopes facti etiam novam gustarent escam. 

Oportebat enim illis quidem sine excusatione 
supervenire interitum exercentibus tyrannidem, his 
autem tantum ostendere quemadmodum inimici eorum 
exterminabantur. 

Etenim, cum illis supervenit saeva bestiarum ira, 
morsibus perversorum colubrorum exterminabantur; 
sed non in perpetuum ira tua permansit, 

sed ad correptionem in brevi turbati sunt, signum 
habentes salutis ad commemorationem mandati legis 
tuae. 

Qui enim conversus est, non per hoc, quod videbat, 
sanabatur, sed per te omnium salvatorem. 

In hoc autem ostendisti inimicis nostris quia tu 
es, qui liberas ab omni malo. 

Illos enim locustarum et muscarum occiderunt 
morsus, et non est inventa sanitas animae illorum, 
quia digni erant ab huiusmodi exterminari; 

filios autem tuos nec draconum venenatorum 
vicerunt dentes: misericordia enim tua adveniens 
sanabat illos. 

In memoriam enim sermonum tuorum pungebantur et 
velociter salvabantur, ne in altam incidentes 
oblivionem non possent distrahi a tua 
beneficientia. 

Etenim neque herba neque malagma sanavit eos, sed 
tuus, Domine, sermo, qui sanat omnia. 

Tu enim vitae et mortis habes potestatem, et 
deducis ad portas mortis et reducis. 

Homo autem occidit quidem per malitiam suam et 
spiritum, qui exierit, restituere non potest, nec 
liberare animam, quae recepta est. 

Sed tuam manum effugere impossibile est: 

negantes enim te nosse impii per fortitudinem 
brachii tui flagellati sunt, novis pluviis et 
grandinibus et imbribus persecutionem passi et per 
ignem consumpti. 

Quod enim valde mirabile erat, in aqua, quae omnia 
exstinguit, plus ignis valebat; vindex est enim 
orbis iustorum. 

Quodam enim tempore mansuetabatur flamma, ne 
combureret, quae ad impios missa erant, animalia, 
sed ut ipsi videntes scirent quoniam Dei iudicio 
patiuntur persecutionem. 

Quodam autem tempore et in medio aquarum supra 
virtutem ignis exardescit, ut iniquae terrae 
genimina exterminet. 

Pro quibus angelorum esca nutrivisti populum tuum 
et paratum panem de caelo praestitisti illis sine 
labore, omne delectamentum in se habentem et ad 
omnem gustum aptum. 

Substantia enim tua dulcedinem tuam in filios 
ostendebat; et deserviens sumentis voluntati, ad 
quod quisque volebat, convertebatur. 

Nix autem et glacies sustinebant ignem et non 
tabescebant, ut scirent quoniam fructus inimicorum 
exterminabat ignis ardens in grandine et in 
pluviis coruscans; 

hic autem iterum, ut nutrirentur iusti, etiam suae 
virtutis oblitus est. 

Creatura enim tibi Factori deserviens invalescit 
in tormentum adversus iniustos et lenior fit ad 
benefaciendum pro his, qui in te confidunt. 

Propter hoc, et tunc in omnia transfigurata, 
omnium nutrici gratiae tuae deserviebat ad 
voluntatem eorum, qui a te desiderabant, 

ut discerent filii tui, quos dilexisti, Domine, 
quoniam non nativitates fructuum pascunt homines, 
sed sermo tuus credentes in te conservat. 

Quod enim ab igne non poterat exterminari, statim 
ab exiguo radio solis calefactum tabescebat, 

ut notum esset quoniam oportet praevenire solem ad 
benedictionem tuam et ad ortum lucis te adorare. 

Ingrati enim spes tamquam hibernalis glacies 
tabescet et disperiet tamquam aqua supervacua. 

Magna sunt enim iudicia tua et inenarrabilia; 
propter hoc indisciplinatae animae erraverunt. 

Dum enim persuasum habent iniqui posse dominari 
nationi sanctae, captivi tenebrarum et longae 
noctis compediti, inclusi sub tectis, fugitivi 
perpetuae providentiae iacuerunt. 

Et dum putant se latere in obscuris peccatis, 
tenebroso oblivionis velamento dispersi sunt, 
paventes horrende, et umbris perturbati. 

Neque enim, quae continebat illos, spelunca sine 
timore custodiebat, quoniam sonitus descendentes 
perturbabant illos, et phantasmata tristi vultu 
maerentia apparebant. 

Et ignis quidem nulla vis poterat illis lumen 
praebere, nec siderum limpidae flammae illuminare 
poterant illam noctem horrendam. 

Apparebat autem illis tantum subitaneus ignis 
timore plenus, et timore perculsi illius, quae non 
videbatur, visionis aestimabant deteriora esse, 
quae videbantur; 

et magicae artis appositi erant derisus, et in 
sapientia gloriae correptio cum contumelia. 

Illi enim, qui promittebant timores et 
perturbationes expellere se ab anima languente, hi 
cum ridiculo timore languebant. 

Nam, etsi nihil turbulenti illos terrebat, 
transitu animalium et serpentium sibilatione 
commoti, tremebundi peribant, et aerem, quem nulla 
ratione quis effugere posset, negantes se videre. 

Formidinis enim suae propriae nequitia dat 
testimonium, cum sit condemnata; semper autem 
praesumit saeva perturbata conscientia. 

Nihil enim est timor nisi proditio auxiliorum, 
quae sunt a cogitatione; 

et, dum ab intus minor est exspectatio, maiorem 
computat inscientiam eius causae, quae tormentum 
praestat. 

Illi autem per impotentem vere noctem et ab 
impotentis inferni speluncis supervenientem, 
eundem somnum dormientes, 

aliquando a monstris exagitabantur phantasmatum, 
aliquando animae deficiebant proditione: 
subitaneus enim illis et insperatus timor 
infundebatur. 

Itaque, si quisquam illic decidisset, 
custodiebatur in carcere sine ferro reclusus. 

Sive enim rusticus quis erat aut pastor aut agri 
laborum operarius praeoccupatus, ineffugibilem 
sustinebat necessitatem, una enim catena 
tenebrarum omnes erant colligati. 

Sive spiritus sibilans aut inter spissos arborum 
ramos avium sonus suavis aut numerus aquae 
decurrentis nimium aut sonus durus praecipitatarum 
petrarum 

aut ludentium animalium cursus invisus aut 
mugientium ferissimarum bestiarum vox aut resonans 
de cavitate montium echo deficientes faciebant 
illos prae timore. 

Omnis enim orbis terrarum limpido illuminabatur 
lumine et non impeditis operibus continebatur; 

solis autem illis superposita erat gravis nox, 
imago tenebrarum, quae illos recepturae erant: 
ipsi ergo sibi erant graviores tenebris. 

Sanctis autem tuis maxima erat lux; et horum 
quidem vocem illi audiebant, sed figuram non 
videbant et, quia non et ipsi eadem passi erant, 
magnificabant; 

quoniam autem, qui ante laesi erant, non 
laedebant, gratias agebant et, quod eos ante 
distulissent, donum petebant. 

Propter quod ignis ardentem columnam, ducem 
ignotae viae, et solem sine laesura gloriosae 
peregrinationis praestitisti. 

Digni quidem illi carere luce et pati carcerem 
tenebrarum, qui inclusos custodierant filios tuos, 
per quos incipiebat incorruptum legis lumen 
saeculo dari. 

Cum cogitarent iustorum occidere infantes C et uno 
exposito filio et liberato — in traductionem 
illorum multitudinem filiorum abstulisti et 
pariter illos perdidisti in aqua valida. 

Illa nox ante cognita est a patribus nostris, ut 
vere scientes, quibus iuramentis crediderunt, 
animaequiores essent. 

Suscepta est a populo tuo sanitas quidem iustorum, 
iniustorum autem exterminatio; 

sicut enim punivisti adversarios, sic et nos 
provocans magnificasti. 

Absconse enim sacrificabant iusti pueri bonorum et 
divinitatis legem in concordia disposuerunt; 
similiter et bona et pericula recepturos sanctos 
patrum iam ante decantantes laudes. 

Resonabat autem inconveniens inimicorum clamor, et 
flebilis perferebatur vox ploratorum infantium. 

Simili autem poena servus cum domino afflictus 
est, et popularis homo regi similia passus; 

similiter ergo omnes uno nomine mortis mortuos 
habebant innumerabiles. Nec enim ad sepeliendum 
vivi sufficiebant, quoniam uno momento, quae erat 
praeclarior generatio illorum, exterminata erat. 

De omnibus enim non credentes propter veneficia, 
in exterminio primogenitorum confessi sunt populum 
filium Dei esse. 

Cum enim quietum silentium contineret omnia, et 
nox in suo cursu medium iter haberet, 

omnipotens sermo tuus de caelo a regalibus sedibus 
durus bellator in mediam exterminii terram 
prosilivit, gladium acutum insimulatum imperium 
tuum portans; 

et stans replevit omnia morte et usque ad caelum 
attingebat stans in terra. 

Tunc continuo visus somniorum terribilium 
turbaverunt illos, et timores supervenerunt 
insperati, 

et alius alibi proiectus semivivus, propter quam 
moriebatur causam, demonstrabat. 

Visiones enim, quae illos turbaverunt, haec 
praemonebant, ne inscii quare mala patiebantur, 
perirent. 

Tetigit autem et iustos tentatio mortis, et 
interitus in eremo factus est multitudinis, sed 
non diu permansit ira tua. 

Properans enim homo sine querela propugnavit, 
proferens servitutis suae scutum: orationem et per 
incensum deprecationem; restitit irae et finem 
imposuit necessitati, ostendens quoniam tuus est 
famulus. 

Vicit autem iram non in virtute corporis, nec 
armaturae potentia, sed verbo illum, qui se 
vexabat, subiecit, iuramenta parentum et 
testamentum commemorans. 

Cum enim iam acervatim cecidissent super 
alterutrum mortui, interstitit et amputavit 
impetum et divisit illam, quae ad vivos ducebat, 
viam. 

In veste enim poderis, quam habebat, totus erat 
orbis terrarum, et parentum magnalia in quattuor 
ordinum lapidum sculptura, et magnificentia tua in 
diademate capitis illius. 

His cessit, qui exterminabat, et haec extimuit; 
erat enim sola tentatio irae sufficiens. 

Impiis autem usque in novissimum sine misericor 
dia ira supervenit; praesciebat enim et futura 
illorum, 

quoniam, cum ipsi permisissent, ut se educerent, 
et cum magna sollicitudine praemisissent illos, 
consequebantur illos paenitentia acti. 

Adhuc enim inter manus habentes luctus et 
deplorantes ad monumenta mortuorum, aliam sibi 
assumpserunt cogitationem inscientiae et, quos 
rogantes proiecerant, hos tamquam fugitivos 
persequebantur. 

Trahebat enim illos ad hunc finem digna 
necessitas; et horum, quae acciderant, oblivionem 
immisit, ut eam, quae deerat tormentis, suppleret 
punitionem, 

et populus quidem tuus mirabile iter tentaret, 
illi autem novam mortem invenirent. 

Omnis enim creatura in suo genere iterum ab initio 
refigurabatur, deserviens tuis praeceptis, ut 
pueri tui custodirentur illaesi. 

Nam nubes castra eorum obumbrans, et ex aqua, quae 
ante erat, emersio terrae aridae apparuit: e mari 
Rubro via sine impedimento, et campus germinans de 
fluctu violento, 

per quem cum tota natione transierunt, qui 
tegebantur tua manu, videntes tua mirabilia 
monstra. 

Tamquam enim equi depaverunt escam et tamquam agni 
exsultaverunt, magnificantes te, Domine, qui 
liberasti illos. 

Memores enim erant adhuc eorum, quae in incolatu 
illorum facta fuerant, quemadmodum pro natione 
animalium eduxit terra muscas, et pro piscibus 
eructavit fluvius multitudinem ranarum. 

Novissime autem viderunt novam creaturam avium, 
cum, adducti concupiscentia, postulaverunt escas 
epulationis: 

in consolationem enim desiderii ascendit illis de 
mari ortygometra. 

Et vexationes peccatoribus supervenerunt, non sine 
illis, quae ante facta erant, argumentis per vim 
fulminum: iuste enim patiebantur secundum suas 
nequitias; etenim detestabiliorem inhospitalitatem 
instituerunt. 

Alii quidem ignotos non recipiebant advenas, isti 
autem beneficos hospites in servitutem redigebant. 

Et non solum haec, sed et alius quidam respectus 
erit illorum, quoniam inviti recipiebant 
extraneos; 

isti autem, qui cum laetitia receperunt hos, qui 
eisdem usi erant iustitiis, saevissimis 
afflixerunt doloribus. 

Percussi sunt autem caecitate sicut illi in 
foribus iusti, cum, vastis cooperti tenebris, 
unusquisque transitum ostii sui quaerebat. 

Inter se enim elementa convertuntur, sicut in 
psalterio voces numeri nomen immutant, semper 
tamen suum sonum custodiunt; quod quidem ex ipso 
visu eorum, quae facta sunt, certo aestimari 
potest. 

Agrestia enim in aquatica convertebantur, et, 
quaecumque erant natantia, in terram transibant. 

Ignis in aqua valebat supra suam virtutem, et aqua 
exstinguentis naturae obliviscebatur. 

Flammae e contrario corruptibilium animalium non 
vexaverunt carnes inambulantium, nec dissolvebant 
illud, quod facile dissolvebatur, glaciei simile 
genus immortalis escae. 

In omnibus enim magnificasti populum tuum, Domine, 
et honorasti et non despexisti, in omni tempore et 
in omni loco assistens eis. 

PROLOGUS Cum multa nobis et magna per Legem et 
Prophetas aliosque, qui secuti sunt illos, data 
sint, in quibus oportet laudare Israel doctrinae 
et sapientiae causa, cumque non solum ipsos 
legentes necesse sit fieri peritos, sed etiam 
extraneis posse sapientiae studiosos et dicentes 
et scribentes utiles fieri, avus meus Iesus, 
postquam se amplius dedit ad diligentiam lectionis 
Legis et Prophetarum et aliorum librorum, qui 
nobis a parentibus nostris traditi sunt, atque in 
his sufficientem usum acquisivit, voluit et ipse 
scribere aliquid horum, quae ad doctrinam et 
sapientiam pertinent, ut desiderantes discere et 
illorum periti facti magis magisque attendant 
animo et confirmentur per legitimam vitam. Hortor 
itaque venire vos cum benevolentia et attentiore 
studio lectionem facere et veniam habere in illis, 
in quibus interpretationi adlaborantes videamur 
quibusdam verbis deficere. Nam deficiunt verba 
Hebraica, quando fuerint translata ad alteram 
linguam; non autem solum haec, sed et ipsa Lex et 
Prophetae ceteraque aliorum librorum non parvam 
habent differentiam, quando ipsa per se leguntur. 
Nam in octavo et trigesimo anno temporibus 
Ptolemaei Evergetis regis, postquam perveni in 
Aegyptum et, cum multum temporis ibi fecissem, 
inveni ibi exemplar non parvae neque contemnendae 
doctrinae. Itaque bonum et necessarium putavi et 
ipse aliquam addere diligentiam et laborem 
interpretandi librum istum; et multam vigiliam 
attuli et doctrinam in spatio temporis, ut 
perducens ad finem, librum istum ederem etiam pro 
illis, qui in terra aliena, cum iam moribus 
instituti sint, sibi proposuerint secundum legem 
vitam agere. 

Omnis sapientia a Domino Deo est et cum illo fuit 
semper et est ante aevum. 

Arenam maris et pluviae guttas et dies saeculi 
quis dinumeravit? Altitudinem caeli et latitudinem 
terrae et profundum abyssi quis mensus est? 

Sapientiam Dei praecedentem omnia quis 
investigavit? 

Prior omnium creata est sapientia, et intellectus 
prudentiae ab aevo. 

Fons sapientiae verbum Dei in excelsis, et 
ingressus illius mandata aeterna. 

Radix sapientiae cui revelata est? Et astutias 
illius quis agnovit? 

Disciplina sapientiae cui revelata est et 
manifestata? Et multiplicem peritiam illius quis 
intellexit? 

Unus est Altissimus, creator omnipotens et rex 
potens et metuendus nimis, sedens super thronum 
suum et dominans, Deus. 

Ipse creavit illam in spiritu sancto et vidit et 
dinumeravit et mensus est; 

et effudit illam super omnia opera sua et super 
omnem carnem secundum largitatem suam et praebuit 
illam diligentibus se. 

Timor Domini gloria et gloriatio et laetitia et 
corona exsultationis. 

Timor Domini delectabit cor et dabit laetitiam et 
gaudium et longitudinem dierum. 

Timenti Dominum bene erit in extremis, et in die 
defunctionis suae benedicetur. 

Dilectio Dei honorabilis sapientia; 

quibus autem apparuerit, dispertit eam in visionem 
sui ipsius et in agnitione magnalium suorum. 

Initium sapientiae timor Domini, et cum fidelibus 
in vulva concreata est; cum hominibus veritatis ab 
aevo fundata est et semini eorum se credet. 

Timor Domini scientiae religiositas; 

religiositas custodiet et iustificabit cor, 
iucunditatem atque gaudium dabit. 

Plenitudo sapientiae est timere Deum; et inebriat 
eos fructibus suis. 

Omnem domum illius implebit rebus pretiosis et 
receptacula thesauris illius. 

Corona sapientiae timor Domini, repollens pacem et 
salutis fructum: 

utraque autem sunt dona Dei. 

Scientiam et intellectum prudentiae sapientia 
effundit quasi pluviam; et gloriam tenentium se 
exaltat. 

Radix sapientiae est timere Dominum, et rami 
illius longaevi. 

In thesauris sapientiae intellectus et scientiae 
religiositas; exsecratio autem peccatoribus 
sapientia. 

Timor Domini expellit peccatum; cum autem adsit, 
omnem avertit iram. 

Nam, qui sine timore est, non poterit iustificari; 
iracundia enim animositatis illius subversio illi 
erit. 

Usque in tempus sustinebit patiens, et postea erit 
redditio iucunditatis. 

Bonus sensus usque in tempus abscondet verba 
illius, et labia multorum enarrabunt sensum 
illius. 

In thesauris sapientiae parabola disciplinae; 

exsecratio autem peccatori cultura Dei. 

Fili, concupiscens sapientiam conserva iustitiam, 
et Deus praebebit illam tibi. 

Sapientia enim et disciplina timor Domini, et quod 
beneplacitum est illi, 

fides et mansuetudo. 

Ne sis incredibilis timori Domini et ne accesseris 
ad illum duplici corde. 

Ne fueris hypocrita in conspectu hominum et cave a 
labiis tuis. 

Ne extollas teipsum, ne forte cadas et adducas 
animae tuae inhonorationem, 

et revelet Deus absconsa tua et in medio synagogae 
elidat te; 

quoniam accessisti maligne ad timorem Domini, et 
cor tuum plenum est dolo et fallacia. 

Fili, accedens ad servitutem Dei sta in iustitia 
et timore et praepara animam tuam ad tentationem. 

Dirige cor tuum et sustine, inclina aurem tuam et 
suscipe verba intellectus et ne sollicitus sis in 
tempore calamitatis. 

Sustine sustentationes Dei, coniungere Deo et ne 
laxes, ut sapiens fias in viis tuis. 

Omne, quod tibi applicitum fuerit, accipe et in 
dolore sustine et in humilitate tua patientiam 
habe, 

quoniam in igne probatur aurum et argentum, 
homines vero receptibiles in camino humiliationis. 

Crede Deo, et recuperabit te, et spera in illum, 
et diriget viam tuam; serva timorem illius et in 
illo veterasce. 

Metuentes Dominum, sustinete misericordiam eius et 
non deflectatis ab illo, ne cadatis. 

Qui timetis Dominum, credite illi, et non 
evacuabitur merces vestra. 

Qui timetis Dominum, sperate in bona et in 
oblectationem aevi et in misericordiam. 

Qui timetis Dominum, diligite illum, et 
illuminabuntur corda vestra. 

Respicite, filii, generationes antiquas et videte: 
quis speravit in Domino et confusus est? 

Aut quis permansit in mandatis eius et derelictus 
est? Aut quis invocavit eum, et despexit illum? 

Quoniam pius et misericors est Dominus et remittet 
in die tribulationis peccata et protector est 
omnibus exquirentibus se in veritate. 

Vae duplici corde et labiis scelestis et manibus 
dissolutis et peccatori terram ingredienti duabus 
viis! 

Vae dissolutis corde, qui non credunt, et ideo non 
protegentur! 

Vae vobis, qui perdidistis sustinentiam et qui 
dereliquistis vias rectas et divertistis in vias 
pravas! 

Et quid facietis, cum inspicere coeperit Dominus? 

Qui timent Dominum, non erunt incredibiles verbo 
illius; et, qui diligunt illum, conservabunt viam 
illius. 

Qui timent Dominum, inquirent quae beneplacita 
sunt ei; et, qui diligunt eum, replebuntur lege 
ipsius. 

Qui timent Dominum, praeparabunt corda sua et in 
conspectu illius sanctificabunt animas suas. 

Qui timent Dominum, custodiunt mandata illius et 
patientiam habebunt usque ad inspectionem illius 

dicentes: " Si paenitentiam non egerimus, 
incidemus in manus Domini et non in manus hominum; 

secundum enim magnitudinem ipsius, sic et 
misericordia illius ". 

Filii sapientiae ecclesia iustorum, et natio 
illorum oboedientia et dilectio. 

Indicium patris audite, filii, et sic facite, ut 
salvi sitis. 

Deus enim honoravit patrem in filiis et iudicium 
matris firmavit in filios. 

Qui honorat patrem, exorabit pro peccatis et 
continebit se ab illis et in oratione dierum 
exaudietur. 

Et, sicut qui thesaurizat, ita et qui honorificat 
matrem suam. 

Qui honorat patrem suum, iucundabitur in filiis et 
in die orationis suae exaudietur; 

qui honorat patrem suum, vita vivet longiore, et, 
qui oboedit patri, refrigerabit matrem. 

Qui timet Dominum, honorat parentes et quasi 
dominis serviet his, qui se genuerunt. 

In opere et sermone honora patrem tuum, 

ut superveniat tibi benedictio ab eo. 

Benedictio patris firmat domos filiorum; 
maledictio autem matris eradicat fundamenta. 

Ne glorieris in contumelia patris tui, non est 
enim tibi gloria eius confusio; 

gloria enim hominis ex honore patris sui, et 
dedecus filii mater sine honore. 

Fili, suscipe senectam patris tui et non 
contristes eum in vita illius; 

et, si defecerit sensu, veniam da et ne spernas 
eum omnibus diebus vitae eius. Eleemosyna enim 
patris non erit in oblivione, 

nam pro peccatis ipsa plantabitur 

et in iustitia aedificabitur tibi; et in die 
tribulationis commemorabitur tui, et sicut in 
sereno glacies solventur tua peccata. 

Quam malae famae est, qui derelinquit patrem; et 
maledictus a Deo, qui exasperat matrem. 

Fili, in mansuetudine opera tua perfice et super 
hominem datorem diligeris. 

Quanto magnus es, humilia te in omnibus et coram 
Deo invenies gratiam. Multi sunt excelsi et 
gloriosi, sed mansuetis revelat mysteria sua. 

Quoniam magna potentia Dei solius, et ab humilibus 
honoratur. 

Altiora te ne quaesieris et fortiora te ne 
scrutatus fueris; sed, quae praecepit tibi Deus, 
illa cogita semper et in pluribus operibus eius ne 
fueris curiosus. 

Non est enim tibi necessarium ea, quae abscondita 
sunt, videre oculis tuis. 

In supervacuis rebus noli scrutari multipliciter; 

plurima enim super sensum hominum ostensa sunt 
tibi. 

Multos quoque supplantavit suspicio illorum, et 
species vana decepit sensus illorum. Sine pupilla 
deerit lux, sine scientia deerit sapientia. 

Cor durum male habebit in novissimo; et, qui amat 
periculum, in illo peribit. 

Cor ingrediens duas vias non habebit successus, et 
pravus corde in illis scandalizabitur. 

Cor nequam gravabitur doloribus, et peccator 
adiciet peccatum ad peccatum. 

Plagis superborum non erit sanitas, frutex enim 
peccati radicabitur in illis et non intellegetur. 

Cor sapientis intelleget verba sapientium, et 
auris audiens concupiscet sapientiam. 

Sapiens cor et intellegibile abstinebit se a 
peccatis et in operibus iustitiae successus 
habebit. 

Ignem ardentem exstinguit aqua, sic eleemosyna 
expiat peccata. 

Deus prospector est eius, qui reddit gratiam; 
meminit eius in posterum, et in tempore casus sui 
inveniet firmamentum. 

Fili, eleemosynam pauperis ne defraudes et oculos 
tuos ne transvertas a paupere. 

Animam esurientem ne contristaveris et non 
exasperes pauperem in inopia sua. 

Cor inopis ne afflixeris et non protrahas datum 
angustianti. 

Rogationem contribulati ne abicias et non avertas 
faciem tuam ab egeno. 

Ab inope ne avertas oculos tuos propter iram et 
non des ei locum tibi retro maledicendi; 

maledicentis enim tibi in amaritudine animae, 
exaudietur precatio illius: exaudiet autem eum, 
qui fecit illum. 

Congregationi affabilem te facito et presbytero 
humilia animam tuam et magnato humilia caput tuum. 

Declina pauperi sine tristitia aurem tuam et redde 
debitum tuum et responde illi pacifica in 
mansuetudine. 

Libera eum, qui iniuriam patitur, de manu 
opprimentis eum et non acide feras in anima tua in 
iudicando. 

Esto pupillis misericors ut pater et pro viro 
matri illorum; 

et eris velut filius Altissimi oboediens, et 
miserebitur tui magis quam mater. 

Sapientia filiis suis vitam inspiravit et suscipit 
inquirentes se. 

Qui illam diligit, diligit vitam; et, qui 
vigilaverint ad illam, complectentur placorem a 
Domino. 

Qui tenuerint illam, gloriam hereditabunt, et, quo 
introibit, benedicet Deus. 

Qui serviunt ei, obsequentes erunt Sancto, et eos, 
qui diligunt illam, diligit Deus. 

Qui audit illam, iudicabit gentes; et, qui 
intuetur illam, permanebit confidens. 

Si crediderit ei, hereditabit illam, et erunt in 
possessione generationes illius. 

Quoniam in simulatione ambulat cum eo et in primis 
explorat eum, 

timorem et tremorem inducet super illum et 
probabit illum in tentatione doctrinae suae, donec 
ipse teneat eam in cogitationibus suis et credat 
animae illius. 

Et redibit recta ad illum et firmabit illum et 
laetificabit illum 

et denudabit illi absconsa sua et thesaurizabit 
super illum scientiam et intellectum iustitiae. 

Si autem oberraverit, derelinquet eum et tradet 
eum in manus inimici sui. 

Fili, observa tempus et devita a malo 

et pro anima tua ne confundaris; 

est enim confusio adducens peccatum, et est 
confusio adducens gloriam et gratiam. 

Ne accipias faciem adversus animam tuam nec 
adversus animam tuam mendacium. 

Ne reverearis proximum tuum in casu suo 

nec retineas verbum in tempore suo; non abscondas 
sapientiam tuam in decorem. 

In verbo enim agnoscitur sapientia, et sensus in 
responsione linguae. 

Non contradicas verbo veritatis ullo modo et de 
ineruditione tua confundere. 

Non confundaris confiteri peccata tua et ne 
subicias te omni homini pro peccato. 

Noli resistere contra faciem potentis nec coneris 
contra ictum fluvii. 

Usque ad mortem agonizare pro iustitia, et Deus 
expugnabit pro te inimicos tuos. 

Noli citatus esse in lingua tua et pavidus et 
remissus in operibus tuis. 

Noli esse sicut leo in domo tua evertens 
domesticos tuos et opprimens subiectos tibi. 

Non sit porrecta manus tua ad accipiendum et ad 
dandum collecta. 

Ne innitaris possessionibus tuis et ne dixeris: " 
Est mihi sufficiens vita ". 

Ne sequaris fortitudinem tuam, ut ambules in 
concupiscentiis cordis tui, 

et ne dixeris: " Quis praevalebit in me? " aut " 
Quis me subiciet propter facta mea? ". Deus enim 
vindicans vindicabit. 

Ne dixeris: " Peccavi, et quid mihi accidit 
triste? ". Altissimus enim est patiens redditor. 

De propitiato peccato noli esse sine metu neque 
adicias peccatum super peccatum 

et ne dicas: " Miseratio Domini magna est, 
multitudinis peccatorum meorum miserebitur "; 

misericordia enim et ira ab illo cito proximant, 
et super peccatores requiescit ira illius. 

Non tardes converti ad Dominum et ne differas de 
die in diem. 

Subito enim veniet ira illius, et in tempore 
vindictae abripieris. 

Ne innitaris divitiis iniustis, nihil enim 
proderunt in die calamitatis. 

Non ventiles in omnem ventum et non eas in omnem 
viam; sic enim omnis peccator probatur in duplici 
lingua. 

Esto firmus in sensu tuo et in veritate sensus tui 
et scientia; et prosequatur te verbum pacis et 
iustitiae. 

Esto velox ad audiendum verbum, ut intellegas et 
cum tarditate proferas responsum. 

Si est tibi intellectus, responde proximo; sin 
autem, sit manus tua super os tuum, ne capiaris in 
verbo indisciplinato et confundaris. 

Honor et ignominia in sermone; lingua vero homini 
subversio est ipsius. 

Non appelleris susurro, et lingua tua ne 
calumnieris. 

Super furem enim est confusio, et denotatio 
pessima super bilinguem, susurratori autem odium 
et inimicitia et contumelia. 

Nec pusillum nec multum noceas et noli fieri pro 
amico inimicus. Nomen enim malum et improperium et 
contumeliam hereditabis; sic omnis peccator 
invidus et bilinguis. 

Non te extollas in cogitatione animae tuae velut 
taurus, ne forte elidatur virtus tua per 
stultitiam, 

et folia tua comedat et fructus tuos perdat, et 
relinquaris velut lignum aridum in eremo. 

Anima enim nequam disperdet eum, qui se habet, et 
in gaudium inimicis dat illum et deducet in sortem 
impiorum. 

Os dulce multiplicat amicos et mitigat inimicos; 
et lingua eucharis salutem dicit. 

Multi pacifici sint tibi, et consiliarius sit tibi 
unus de mille. 

Si possides amicum, in tentatione posside eum et 
ne facile credas ei. 

Est enim amicus secundum opportunitatem suam et 
non permanebit in die tribulationis. 

Et est amicus, qui convertitur ad inimicitiam et 
rixam convicii tui denudabit. 

Est autem amicus socius mensae et non permanebit 
in die necessitatis; 

in prosperis erit tibi quasi coaequalis et in 
domesticis tuis fiducialiter aget. 

Si humiliatus fueris, convertetur contra te et a 
facie tua abscondet se. 

Ab inimicis tuis separare et de amicis tuis 
attende. 

Amicus fidelis protectio fortis; qui autem invenit 
illum, invenit thesaurum. 

Amico fideli nulla est comparatio, et non est 
ponderatio contra bonitatem illius. 

Amicus fidelis medicamentum vitae, et, qui metuunt 
Dominum, invenient illum. 

Qui timet Deum, aeque habebit amicitiam eius, 
quoniam secundum illum erit amicus illius. 

Fili, a iuventute tua excipe doctrinam et usque ad 
canos invenies sapientiam. 

Quasi is qui arat et seminat, accede ad eam et 
sustine bonos fructus illius. 

In opere enim ipsius exiguum laborabis et cito 
edes de generationibus illius. 

Quam aspera est nimium sapientia indoctis 
hominibus, et non permanebit in illa excors. 

Quasi lapis probationis gravis erit super illum, 
et non demorabitur proicere illam. 

Doctrina est enim secundum nomen eius et non est 
multis manifesta; quibus autem cognita est, 
permanet usque ad conspectum Dei. 

Audi, fili, et accipe sententiam meam et ne 
abicias consilium meum. 

Inice pedem tuum in compedes illius et in torques 
illius collum tuum; 

subice umerum tuum et porta illam et ne acedieris 
vinculis eius. 

In omni animo tuo accede ad illam et in omni 
virtute tua conserva vias eius. 

Investiga et scrutare, exquire et invenies, et 
continens factus ne derelinquas eam. 

In novissimis enim invenies requiem in ea, et 
convertetur tibi in oblectationem. 

Et erunt tibi compedes eius in protectionem 
fortitudinis, et torques illius in stolam gloriae; 

decor enim aureus est in illa, et vincula illius 
alligatura hyacinthina. 

Stolam gloriae indues eam et coronam gratulationis 
superpones tibi. 

Fili, si attenderis, disces; et, si accommodaveris 
animum tuum, prudens eris. 

Si dilexeris audire, excipies doctrinam; et, si 
inclinaveris aurem tuam, sapiens eris. 

In multitudine presbyterorum sta et sapientiae 
illorum ex corde coniungere, ut omnem narrationem 
Dei velis audire, et proverbia intellectus non 
effugiant a te. 

Et, si videris sensatum, evigila ad eum, et gradus 
ostiorum illius exterat pes tuus. 

Cogitatum tuum habe in praeceptis Dei et in 
mandatis illius maxime assiduus esto; et ipse 
firmabit tibi cor, et concupiscentia sapientiae 
dabitur tibi. 

Noli facere mala, et mala non te apprehendent; 

discede ab iniquitate, et deficiet abs te. 

Fili, non semines in sulcis iniustitiae et non 
metes ea in septuplum. 

Noli quaerere a Domino ducatum neque a rege 
cathedram honoris. 

Non te iustifices ante Deum, quoniam agnitor 
cordis ipse est; et penes regem noli velle videri 
sapiens. 

Noli quaerere fieri iudex, nisi valeas virtute 
irrumpere iniquitates; ne forte extimescas faciem 
potentis et ponas scandalum in aequitate tua. 

Non pecces in multitudinem civitatis nec te 
immittas in populum. 

Neque alliges duplicia peccata; nec enim in uno 
eris immunis. 

Noli esse pusillanimis in oratione tua; 

exorare et facere eleemosynam ne despicias. 

Ne dicas: " In multitudine munerum meorum 
respiciet Deus et, offerente me Deo altissimo, 
munera mea suscipiet ". 

Non irrideas hominem in amaritudine animae; est 
enim, qui humiliat et exaltat, circumspector Deus. 

Noli arare mendacium adversus fratrem tuum neque 
in amicum similiter facias. 

Noli velle mentiri omne mendacium, assiduitas enim 
illius non est bona. 

Noli verbosus esse in multitudine presbyterorum et 
non iteres verbum in oratione tua. 

Non oderis laboriosa opera et rusticationem 
creatam ab Altissimo. 

Non te reputes in multitudine indisciplinatorum; 

memento irae, quoniam non tardabit. 

Humilia valde spiritum tuum, quoniam vindicta 
carnis impii ignis et vermis. 

Noli commutare amicum cum pecunia neque fratrem 
carissimum cum auro Ophir. 

Noli discedere a muliere sensata et bona, quam 
sortitus es in timore Domini; gratia enim 
verecundiae illius super aurum. 

Non laedas servum operantem in veritate neque 
mercennarium dantem animam suam. 

Servus sensatus sit tibi dilectus quasi anima tua; 
non defraudes illum libertate neque inopem 
derelinquas illum. 

Pecora tibi sunt? Attende illis, et, si sunt 
utilia, perseverent apud te. 

Filii tibi sunt? Erudi illos et curva a pueritia 
cervicem illorum. 

Filiae tibi sunt? Serva corpus illarum et non 
ostendas hilarem faciem tuam ad illas. 

Trade filiam, et grande opus feceris, et homini 
sensato da illam. 

Mulier si est tibi secundum animam tuam, non 
proicias illam, sed odibili non credas teipsum. In 
toto corde tuo 

honora patrem tuum et gemitus matris tuae ne 
obliviscaris. 

Memento quoniam, nisi per illos, natus non 
fuisses; et quid retribues illis, quomodo et illi 
tibi? 

In tota anima tua time Dominum et sacerdotes 
illius sanctifica. 

In omni virtute tua dilige eum, qui te fecit, et 
ministros eius ne derelinquas. 

Honora Deum ex tota anima tua et honorifica 
sacerdotes. 

Da illis partem, sicut mandatum est tibi, 
primitiarum et purgationis et de neglegentia 

et armum in oblationem et sacrificium 
sanctificationis et primitias sanctorum. 

Et pauperi porrige manum tuam, ut perficiatur 
propitiatio et benedictio tua. 

Gratia dati in conspectu omnis viventis, sed et 
mortuo non prohibeas gratiam. 

Non desis plorantibus in consolatione et cum 
lugentibus luge. 

Non te pigeat visitare infirmum, ex his enim in 
dilectione firmaberis. 

In omnibus operibus tuis memorare novissima tua et 
in aeternum non peccabis. 

Non litiges cum homine potente, ne forte incidas 
in manus illius. 

Non contendas cum viro locuplete, ne forte contra 
te constituat pondus tuum: 

multos enim perdidit aurum, et argentum etiam cor 
regum subvertit. 

Non litiges cum homine linguato et non struas in 
ignem illius ligna. 

Non communices homini indocto, ne contemnaris a 
principibus. 

Ne despicias hominem avertentem se a peccato neque 
improperes ei; memento quoniam omnes in 
correptione sumus. 

Ne spernas hominem in sua senectute, etenim ex 
nobis senescunt. 

Noli de mortuo inimico tuo gaudere; memento 
quoniam omnes morimur et in gaudium nolumus 
venire. 

Ne despicias narrationem presbyterorum sapientium 
et in proverbiis eorum conversare; 

ab ipsis enim disces sapientiam et doctrinam 
intellectus et servire magnatis sine querela. 

Non te praetereat narratio seniorum: ipsi enim 
didicerunt a patribus suis; 

quoniam ab ipsis disces intellectum et in tempore 
necessitatis dare responsum. 

Non incendas carbones peccatorum arguens eos et ne 
incendaris flamma ignis peccatorum illorum. 

Ne contra faciem stes contumeliosi, ne sedeat 
quasi insidiator ori tuo. 

Noli fenerari homini fortiori te; quod si 
feneraveris, quasi perditum habe. 

Non spondeas super virtutem tuam; quod si 
spoponderis, quasi restituens cogita. 

Non litiges contra iudicem, quoniam secundum 
placitum suum iudicat. 

Cum audace non eas in via, ne forte aggraves mala 
tua: ipse enim secundum voluntatem suam vadit, et 
simul cum stultitia illius peries. 

Cum iracundo non facias rixam et cum ipso non eas 
in desertum, quoniam quasi nihil est ante illum 
sanguis, et, ubi non est adiutorium, elidet te. 

Cum fatuis consilium non habeas; non enim poterunt 
occultare secretum tuum. 

Coram extraneo nihil facias cautum; nescis enim 
quid pariet. 

Non omni homini cor tuum manifestes, ne forte 
repellas a te bonum. 

Non zeles mulierem sinus tui, ne doceas contra te 
notitiam ne quam. 

Non des mulieri potestatem animae tuae, ne 
ingrediatur in virtutem tuam, et confundaris. 

Ne adeas ad mulierem multivolam, ne forte incidas 
in laqueos illius. 

Cum psaltria ne assiduus sis nec audias illam, ne 
forte pereas in efficacitate illius. 

Virginem ne conspicias, ne forte scandalizeris in 
decore illius. 

Ne des fornicariis animam tuam in ullo, ne perdas 
te et hereditatem tuam. 

Noli circumspicere in vicis civitatis, nec 
oberraveris in plateis illius. 

Averte faciem tuam a muliere compta et ne 
circumspicias speciem alienam. 

Propter speciem mulieris multi perierunt, et ex 
hoc concupiscentia quasi ignis exardescit. 

Cum alterius muliere ne sedeas omnino nec accumbas 
cum ea super cubitum in vino, 

ne forte declinet cor tuum in illam, et sanguine 
tuo labaris in perditionem. 

Ne derelinquas amicum antiquum: novus enim non 
erit similis illi. 

Vinum novum amicus novus: veterascet, et cum 
suavitate bibes illud. 

Non zeles gloriam et opes peccatoris; non enim 
scis quae futura sit illius subversio. 

Non placeat tibi prosperitas iniustorum sciens 
quoniam usque ad inferos non iustificabuntur. 

Longe abesto ab homine potestatem habente 
occidendi et non suspicaberis timorem mortis; 

et, si accesseris ad illum, noli aliquid 
committere, ne forte auferat vitam tuam. 

Communionem mortis scito, quoniam in medio 
laqueorum ingredieris et super retia ambulabis. 

Secundum virtutem tuam conversare cum proximo tuo 
et cum sapientibus et prudentibus tracta. 

Et cum sensato sit cogitatus tuus, et omnis 
enarratio tua in praeceptis Altissimi. 

Viri iusti sint tibi convivae, et in timore Dei 
sit tibi gloriatio. 

In manu artificum opera laudabuntur, et princeps 
populi in sapientia sermonis sui, in sensu vero 
seniorum verbum. 

Terribilis est in civitate sua homo linguosus, et 
temerarius in verbo suo odibilis erit. 

Iudex sapiens instituet populum suum, et 
principatus sensati stabilis erit. 

Secundum iudicem populi sic et ministri eius, et 
qualis rector est civitatis, tales et inhabitantes 
in ea. 

Rex insipiens perdet populum suum, et civitates 
inhabitabuntur per sensum potentium. 

In manu Dei potestas terrae, et utilem rectorem 
suscitabit in tempus super illam. 

In manu Dei prosperitas hominis, et super faciem 
scribae imponet honorem suum. 

Pro omni iniuria proximi ne rependas et nihil agas 
in operibus superbiae. 

Odibilis coram Deo est et hominibus superbia, et 
utrisque execrabilis omnis vexatio. 

Regnum a gente in gentem transfertur propter 
iniustitias et contumelias et divitias dolosas. 

Avaro autem nihil est scelestius, hic enim et 
animam suam venalem habet. 

Quid superbit terra et cinis? Quoniam in vita sua 
proiecit intima sua. 

Languor prolixior gravat medicum, brevis languor 
serenat medicum. 

Omnis potentatus brevis vita, sic et rex hodie est 
et cras morietur. 

Cum enim morietur homo, hereditabit serpentes et 
bestias et vermes. 

Initium superbiae hominis apostatare a Deo; 

et ab eo, qui fecit illum, recessit cor eius. 
Quoniam initium omnis peccati est superbia, qui 
tenuerit illam, ebulliet maledictum, et subvertet 
eum in finem. 

Propterea mirabiles fecit Dominus plagas malorum 
et destruxit eos usque in finem. 

Sedes ducum superborum destruxit Deus et sedere 
fecit mites pro eis. 

Radices gentium superbarum eradicavit Deus et 
plantavit humiles pro ipsis. 

Terras gentium evertit Dominus et perdidit eas 
usque ad fundamentum. 

Arefecit ex ipsis et disperdidit eos et cessare 
fecit memoriam eorum a terra. 

Memoriam superborum perdidit Deus et reliquit 
memoriam humilium sensu. 

Non est creata hominibus superbia, neque iracundia 
nato mulierum. 

Semen hominum honoratum hoc, quod timet Deum; 
semen autem hoc exhonorabitur, quod praeterit 
mandata Domini. 

In medio fratrum rector illorum in honore; et, qui 
timent Dominum, erunt in oculis illius. 

Peregrinus, advena et pauper: timor Dei est gloria 
eorum. 

Noli despicere hominem iustum pauperem et noli 
magnificare virum peccatorem divitem. 

Magnus et iudex et potens est in honore, sed non 
est maior illo, qui timet Deum. 

Servo sensato liberi servient; et vir prudens et 
disciplinatus non murmurabit correptus. 

Noli extollere te in faciendo opere tuo et noli 
gloriari in tempore angustiae tuae. 

Melior est, qui operatur et abundat in omnibus, 
quam qui gloriatur et eget pane. 

Fili, in mansuetudine honora animam tuam et da 
illi victum cultumque secundum meritum suum. 

Peccantem in animam suam quis iustificabit? Et 
quis honorificabit exhonorantem animam suam? 

Est pauper, qui honoratur propter disciplinam et 
timorem suum, et est homo, qui honorificatur 
propter substantiam suam. 

Qui autem honoratur in paupertate, quanto magis in 
substantia! Et, qui exhonoratur in substantia, 
quanto magis in paupertate! 

Sapientia humiliati exaltabit caput illius et in 
medio magnatorum consedere illum faciet. 

Non laudes virum in specie sua neque spernas 
hominem deformem in visu suo. 

Brevis in volatilibus est apis, et initium 
dulcoris habet fructus illius. 

In vestitu ne glorieris umquam nec in die honoris 
tui extollaris, quoniam mirabilia opera Altissimi 
solius, et absconsa et invisa hominibus opera 
illius. 

Multi tyranni sederunt in terra, et insuspicabilis 
portavit diadema. 

Multi potentes exhonorati sunt valide, et gloriosi 
traditi sunt in manus alterorum. 

Priusquam interroges, ne vituperes quemquam, sed, 
postquam interrogaveris, corripe iuste. 

Priusquam audias, ne respondeas verbum et in medio 
sermonum ne adicias loqui. 

De ea re, quae te non molestat, ne certeris et in 
iudicio peccantium ne consistas. 

Fili, ne in multis sint actus tui; etsi 
festinaveris, non eris immunis a delicto: si enim 
persecutus fueris, non apprehendes, et non 
effugies, si discurreris. 

Est homo laborans et festinans et dolens et tanto 
magis non abundabit. 

Est homo marcidus egens susceptione, plus 
deficiens virtute et abundans paupertate; 

et oculus Dei respexit illum in bono et erexit eum 
ab humilitate ipsius et exaltavit caput eius: et 
mirati sunt in illo multi. 

Bona et mala, vita et mors, paupertas et honestas 
a Deo sunt. 

Sapientia et disciplina et scientia legis apud 
Dominum; dilectio et viae bonorum apud ipsum. 

Error et tenebrae peccatoribus concreata sunt; qui 
autem exsultant in malis, consenescunt in malo. 

Datio Dei permanet iustis, et beneplacitum illius 
successus habebit in aeternum. 

Est qui locupletatur parce agendo, et haec est 
pars mercedis illius 

in eo quod dicit: " Inveni requiem mihi, et nunc 
manducabo de bonis meis solus"; 

et nescit quod tempus praeteriet, et mors 
appropinquet, et relinquet omnia aliis et 
morietur. 

Sta in mandato tuo et in illo conversare et in 
opere mandatorum tuorum veterasce. 

Ne mireris in operibus peccatorum; confide autem 
in Deo et mane in labore tuo. 

Facile est enim in oculis Dei subito honestare 
pauperem. 

Benedictio Dei in mercede iusti continuo, et in 
hora veloci successus illius fructificat. 

Ne dicas: " Quid est mihi opus? Et, quae erunt 
mihi ex hoc bona? ". 

Ne dicas: " Sufficiens mihi sum; et, quid ex hoc 
nunc pessimabor? " 

In die bonorum ne immemor sis malorum et in die 
malorum ne immemor sis bonorum, 

quoniam facile est coram Deo in die obitus 
retribuere unicuique secundum vias suas. 

Malitia horae oblivionem facit luxuriae magnae, et 
in fine hominis denudatio operum illius. 

Ante mortem ne laudes hominem quemquam, quoniam in 
extremis suis agnoscitur vir. 

Non omnem hominem inducas in domum tuam, multae 
enim sunt insidiae dolosi. 

Sicut enim eructant praecordia foetentium, et 
sicut perdix inducitur in caveam, et ut caprea in 
laqueum, sic et cor superborum, et sicut 
prospector videns casum proximi sui. 

Bona enim in mala convertens insidiator et in 
electis imponet maculam. 

A scintilla una augentur carbones, et ab uno 
doloso augetur sanguis; homo vero peccator 
sanguini insidiatur. 

Attende tibi a pestifero, fabricat enim mala; ne 
forte inducat super te maculam in perpetuum. 

Admitte ad te alienigenam, et subvertet te in 
turbore et abalienabit te a tuis propriis. 

Si benefeceris, scito cui feceris, et erit gratia 
in bonis tuis multa. 

Benefac iusto et invenies retributionem magnam et, 
si non ab ipso, certe a Domino. 

Non est enim ei bene, qui assiduus est in malis et 
eleemosynas non dat, quoniam et Altissimus odio 
habet peccatores et misertus est paenitentibus. 

Da misericordi et ne suscipias peccatorem; et 
impiis et peccatoribus reddet vindictam custodiens 
eos in diem vindictae. 

Da bono et non receperis peccatorem. 

Benefac humili et non dederis impio; vasa belli ne 
dederis illi, ne in ipsis potentior te sit. 

Nam duplicia mala invenies in omnibus bonis 
quaecumque feceris illi, quoniam et Altissimus 
odio habet peccatores et impiis reddet vindictam. 

Non agnoscetur in bonis amicus, et non abscondetur 
in malis inimicus. 

In bonis viri etiam inimici illius sunt amici, et 
in malis etiam amicus discedit. 

Non credas inimico tuo in aeternum, sicut enim 
aeramentum aeruginat nequitia illius 

et, si humiliatus vadat curvus, adice animum tuum 
et custodi te ab illo et fias ei sicut qui 
extergit speculum, et cognosces quoniam in finem 
aeruginavit. 

Non statuas illum penes te, nec sedeat ad dexteram 
tuam, ne forte conversus in locum tuum inquirat 
cathedram tuam; et in novissimo agnoscas verba mea 
et in sermonibus meis stimuleris. 

Quis miserebitur incantatori a serpente percusso 
et omnibus, qui appropiant bestiis? Et sic qui 
comitatur cum viro iniquo et obvolutus est in 
peccatis eius: non evadet, donec incendat eum 
ignis. 

Una hora tecum permanebit; si autem declinaveris, 
non supportabit. 

In labiis suis indulcat inimicus et in corde suo 
insidiatur, ut subvertat te in foveam. 

In oculis suis lacrimatur inimicus et, si 
invenerit opportunitatem, non satiabitur sanguine. 

Si incurrerint tibi mala, invenies eum illic 
priorem, 

et quasi adiuvans suffodiet plantas tuas. 

Caput suum movebit et plaudet manu et multa 
susurrans commutabit vultum suum. 

Qui tetigerit picem, inquinabitur ab ea; et, qui 
communicaverit superbo, induet superbiam. 

Pondus super te ne tollas et honestiori et ditiori 
te ne socius fueris. 

Quid communicabit caccabus ad ollam? Quando enim 
se colliserint, confringetur. 

Dives iniuste egit et fremet, pauper autem laesus, 
ipse supplicabit. 

Si utilis fueris, assumet te et, si non habueris, 
derelinquet te. 

Si habes, convivet tecum et evacuabit te et ipse 
non dolebit super te. 

Si necessarius illi fueris, ludet te et subridens 
spem dabit narrans tibi bona et dicet: " Quid opus 
est tibi? ". 

Et confundet te in cibis suis, donec te exinaniat 
bis et ter et in novissimo deridebit te; et postea 
videns derelinquet te et caput suum movebit ad te. 

Humiliare Deo et exspecta manus eius. 

Attende, ne seductus in stultitiam humilieris. 

Noli esse humilis in sapientia tua, ne humiliatus 
in stultitiam seducaris. 

Advocatus a potentiore discede, et eo magis te 
advocabit. 

Ne accedas, ne impingaris; et ne longe sis ab eo, 
ne eas in oblivionem. 

Ne retineas ex aequo loqui cum illo nec credas 
multis verbis illius; ex multa enim loquela 
tentabit te et subridens inquiret de absconditis 
tuis. 

Immitis animus illius conservabit verba tua et non 
parcet de malitia et de vinculis. 

Cave tibi et attende diligenter auditui tuo, 
quoniam cum subversione tua ambulas. 

Audiens vero illa ex somno evigila. 

Omni vita tua dilige Deum et invoca illum in 
salutem tuam. 

Omne animal diligit simile sibi: sic et omnis homo 
proximum sibi. 

Omnis caro ad similem sibi coniungetur, et omnis 
homo simili sui sociabitur. 

Quid communicabit lupus agno? Sic peccator iusto. 

Quae pax hyaenae ad canem? Aut quae pars diviti ad 
pauperem? 

Venatio leonis onager in eremo, sic et pascua 
divitum sunt pauperes. 

Et sicut abominatio est superbo humilitas, sic et 
exsecratio divitis pauper. 

Dives commotus confirmatur ab amicis suis, humilis 
autem, cum ceciderit, expelletur et a notis. 

Diviti decepto multi recuperatores: locutus est 
nefaria, et iustificaverunt illum; 

humilis deceptus est, insuper et arguitur: locutus 
est sensate, et non est datus ei locus. 

Dives locutus est, et omnes tacuerunt, et verbum 
illius usque ad nubes perducent; 

pauper locutus est, et dicunt: " Quis est hic? " 
et, si offenderit, insuper subvertent illum. 

Bona est substantia, cui non est peccatum in 
conscientia, et nequissima paupertas in ore impii. 

Cor hominis immutat faciem illius sive in bona 
sive in mala. 

Vestigium cordis boni facies hilaris: difficile 
invenies et cum labore. 

Beatus vir, qui non est lapsus verbo ex ore suo et 
non est stimulatus in tristitia delicti. 

Felix, quem non condemnat anima sua, et non 
excidit a spe sua. 

Viro tenaci sine ratione est substantia; et homini 
livido ad quid aurum? 

Qui denegat animo suo iniuste, aliis congregat, et 
in bonis illius alius luxuriabitur. 

Qui sibi nequam est, cui alii bonus erit? Et non 
iucundabitur in bonis suis. 

Qui sibi invidet, nihil est illo nequius; et haec 
redditio est malitiae illius. 

Et, si bene fecerit, ignoranter et non volens 
facit et in novissimo manifestat malitiam suam. 

Nequam est oculus lividi et avertens faciem suam 
et despiciens animas. 

Insatiabilis oculus cupidi in parte non 
satiabitur, donec consumat arefaciens animam suam. 

Oculus malus lividus irruit in panem et neglegens 
est mensae suae. 

Fili, si habes, benefac tecum et Deo dignas 
oblationes offer. 

Memor esto quoniam mors non tardat, et decretum 
inferorum quia non demonstratum est tibi; decretum 
enim huius mundi: morte morietur. 

Ante mortem benefac amico tuo et secundum vires 
tuas exporrigens da ei. 

Non defrauderis a bono diei, et particula 
desiderii boni non te praetereat. 

Nonne aliis relinques res dolore partas et labores 
tuos in divisione sortis? 

Da et accipe et oblecta animam tuam; 

ante obitum tuum operare iustitiam, quoniam non 
est apud inferos quaerere voluptates. 

Omnis caro sicut vestimentum veterascet et sicut 
folium fructificans in arbore viridi: alia 
generantur, et alia deiciuntur; 

sic generatio carnis et sanguinis: alia finitur, 
et alia nascitur. 

Omne opus corruptibile in fine deficiet, et, qui 
illud operatur, ibit cum illo; 

et omne opus electum iustificabitur, et, qui 
operatur illud, honorabitur in illo. 

Beatus vir, qui in sapientia morabitur et qui in 
iustitia sua meditabitur et in sensu cogitabit 
circumspectionem Dei; 

qui excogitat vias illius in corde suo et in 
absconditis suis intellegens, vadens post illam 
quasi investigator et in viis illius consistens; 

qui respicit per fenestras illius et in ianuis 
illius audiens; 

qui requiescit iuxta domum illius et in parietibus 
illius figens palum, statuet casulam suam ad manus 
illius et requiescet in deversorio bonorum per 
aevum. 

Statuet filios suos sub tegmine illius et sub 
ramis eius morabitur; 

protegetur sub tegmine illius a fervore et in 
gloria eius requiescet. 

Qui timet Deum, faciet haec, et, qui continens est 
legis, apprehendet illam; 

et obviabit illi quasi mater honorificata et quasi 
mulier a virginitate suscipiet illum. 

Cibabit illum pane vitae et intellectus et aqua 
sapientiae salutaris potabit illum, et firmabitur 
in illa et non flectetur 

et confidet in illam et non confundetur; et 
exaltabit illum prae proximis suis 

et in medio ecclesiae aperiet os eius et 
adimplebit illum spiritu sapientiae et intellectus 
et stola gloriae vestiet illum; 

iucunditatem et exsultationem thesaurizabit super 
illum et nomine aeterno hereditabit illum. 

Homines stulti non apprehendent illam, et homines 
sensati obviabunt illi; homines peccatores non 
videbunt eam, longe enim abest a superbia et dolo. 

Viri mendaces non erunt illius memores; et viri 
veraces invenientur in illa et successum habebunt 
usque ad inspectionem Dei. 

Non est speciosa laus in ore peccatoris, 

quoniam non a Deo tributa est ei; sapientiae enim 
Dei astabit laus, et in ore sapientis dicetur 
laus, et dominator illius docebit eam. 

Ne dixeris: " A Deo peccatum meum " quae enim 
odit, ipse non facit. 

Non dicas: " Ille in me impegit "; non enim 
necessarii sunt ei homines impii. 

Omne exsecramentum erroris odit Dominus, et non 
erit amabile timentibus eum. 

Deus ab initio constituit hominem et reliquit 
illum in manu consilii sui et dedit eum in manum 
concupiscentiae suae. 

Adiecit mandata et praecepta sua et intellegentiam 
ad faciendum placitum eius. 

Si volueris mandata servare, conservabunt te; si 
confidis in illo, etiam tu vives. 

Apposuit tibi aquam et ignem; ad quod volueris, 
porrige manum tuam. 

Ante hominem vita et mors, bonum et malum: quod 
placuerit ei, dabitur illi. 

Quoniam multa sapientia Dei, et fortis in potentia 
videns omnes sine intermissione. 

Oculi Domini ad timentes eum, et ipse agnoscit 
omnem operam hominis. 

Nemini mandavit impie agere et nemini dedit 
spatium peccandi. 

Non concupiscas multitudinem filiorum infidelium 
et iniquorum. 

Ne iucunderis in filiis impiis; si multiplicentur, 
non oblecteris super ipsos, si non est timor Dei 
cum illis. 

Non credas vitae illorum et ne respexeris in 
labores eorum. 

Melior est enim unus timens Deum quam mille filii 
impii; 

et potius est mori sine filiis quam relinquere 
filios impios. 

Ab uno sensato inhabitabitur patria, tribus autem 
impiorum deseretur. 

Multa talia vidit oculus meus, et fortiora horum 
audivit auris mea. 

In synagoga peccantium exardebit ignis, et in 
gente incredibili exardescet ira. 

Non exoraverunt eum antiqui gigantes, qui rebelles 
fuerunt confidentes suae virtuti. 

Et non pepercit accolis Lot et exsecratus est eos 
prae superbia verbi illorum; 

non misertus est gentis anathematis, qui depulsi 
sunt in peccatis suis. 

Et sicut sescenta milia peditum, qui congregati 
sunt in duritia cordis sui; et, si unus fuisset 
cervicatus, mirum si fuisset immunis: 

misericordia enim et ira est cum illo, sustinens, 
exorabilis et effundens iram. 

ecundum multam misericordiam suam, sic et 
correptio illius: hominem secundum opera sua 
iudicat. 

Non effugiet in rapina peccator, et non irrita 
erit sustinentia iusti. 

Omni misericordiae erit merces: unusquisque 
secundum meritum operum suorum inveniet coram se 
et secundum intellectum peregrinationis ipsius. 
Dominus induravit cor pharaonis, ne agnosceret 
illum, ut opera sua innotescerent sub caelo. 
Misericordia eius apparuit omnibus creaturis eius, 
lucem suam et tenebras dispertiit filiis hominum. 

Non dicas: " A Deo abscondar! Et, ex summo quis 
mei memorabitur? 

In populo magno non agnoscar; quae est enim anima 
mea in tam immensa creatura? ". 

Ecce caelum et caeli caelorum, abyssus et universa 
terra et quae in eis sunt, in visitatione illius 
commovebuntur; 

montes simul et colles et fundamenta terrae, cum 
conspexerit illa Deus, tremore concutientur. 

Et in omnibus his non apponet cor, etenim omne cor 
intellegitur ab illo. 

Et vias illius quis intellegit et procellam, quam 
nec oculus videbit hominis? 

Nam plurima illius opera sunt in absconsis, et 
opera iustitiae eius quis enuntiabit, aut quis 
sustinebit? Longe enim est decretum, et 
interrogatio omnium in consummatione est. 

Qui minoratur corde, cogitat ista, et vir 
imprudens et errans cogitat stulta. 

Audi me, fili, et disce prudentiam sensus, 

et dicam in aequitate disciplinam et scrutabor 
enarrare sapientiam; et in verbis meis attende in 
corde tuo. Edico in aequitate spiritus virtutes, 
quas posuit Deus in opera sua ab initio, et in 
veritate enuntio scientiam eius. 

Quando creavit Deus opera sua ab initio et ab 
institutione ipsorum distinxit partes illorum, 

ornavit in aeternum opera illorum et dominatum 
eorum in generationibus suis. Nec esurierunt nec 
laboraverunt et non destiterunt ab operibus suis. 

Unusquisque proximum sibi non angustiavit, 

et usque in aeternum non erunt incredibiles verbo 
illius. 

Post haec Deus in terram respexit et complevit 
illam bonis suis; 

anima omnis vitalis cooperuit faciem ipsius, et in 
ipsam iterum reversio illorum. 

Deus creavit de terra hominem et secundum imaginem 
suam fecit illum; 

et iterum convertit illum in ipsam et secundum se 
vestivit illum virtute. 

Numerum dierum et tempus dedit illi et dedit illi 
potestatem eorum, quae sunt super terram. 

Posuit timorem illius super omnem carnem, ut 
dominaretur bestiarum et volatilium. 

Creavit illis consilium et linguam et oculos et 
aures et cor dedit illis excogitandi et disciplina 
intellectus replevit illos. 

Creavit illis scientiam spiritus, sensu implevit 
cor illorum et mala et bona ostendit illis. 

Posuit timorem suum super corda illorum ostendens 
illis magnalia operum suorum 

et dedit illis gloriari in mirabilibus illius, ut 
nomen sanctificationis collaudent et magnalia 
enarrent operum eius. 

Addidit illis disciplinam et legem vitae 
hereditavit illos. 

Testamentum aeternum constituit cum illis et 
iustitiam et iudicia sua ostendit illis. 

Et magnalia honoris eius vidit oculus illorum, et 
honorem vocis eius audierunt aures illorum, et 
dixit illis: " Attendite ab omni iniquo ". 

Et mandavit illis unicuique de proximo suo. 

Viae illorum coram ipso sunt semper: non sunt 
absconsae ab oculis ipsius. 

In unamquamque gentem praeposuit rectorem, 

et pars Dei Israel factus est. 

Et omnia opera illorum velut sol in conspectu 
eius; et oculi eius sine intermissione 
inspicientes in viis eorum. 

Non sunt absconsae iniquitates illorum et omnia 
peccata eorum in conspectu Dei. 

Eleemosyna viri quasi signaculum cum ipso, et 
gratiam hominis quasi pupillam conservabit. 

Et postea resurget et retribuet illis et 
retributionem unicuique in caput ipsorum 
convertet. 

Paenitentibus autem dedit viam reditus et 
confirmavit deficientes sustinere et destinavit 
illis sortem veritatis. 

Convertere ad Dominum et relinque peccata tua; 

precare ante faciem Domini et minue offendicula. 

Revertere ad Altissimum et avertere ab iniustitia 
tua et nimis odito exsecrationem. 

Et cognosce iustitias et iudicia Dei et sta in 
sorte propositionis et orationis altissimi Dei. 

Altissimum quis laudabit in inferis pro vivis et 
dantibus confessionem Deo? 

Non demoreris in errore impiorum; ante mortem 
confitere: a mortuo, quasi nihil sit, perit 
confessio. 

Confiteberis vivens, vivus et sanus confiteberis 
et laudabis Deum et gloriaberis in miserationibus 
illius. 

Quam magna misericordia Domini, et propitiatio 
illius convertentibus ad se! 

Nec enim omnia possunt esse in hominibus, quoniam 
non est immortalis filius hominis. 

Quid lucidius sole? Et hic deficiet. Aut quid 
nequius quam quod excogitavit caro et sanguis? Et 
hoc arguetur. 

Virtutem altitudinis caeli ipse conspicit, et 
omnes homines terra et cinis. 

Qui vivit in aeternum, creavit omnia simul. Deus 
solus iustificabitur et manet invictus rex in 
aeternum. 

Quis sufficit enarrare opera illius? 

Et quis investigabit magnalia eius? 

Virtutem autem magnitudinis eius quis enuntiabit? 
Aut quis adiciet enarrare misericordiam eius? 

Non est minuere neque adicere nec est invenire 
magnalia Dei; 

cum consummaverit homo, tunc incipiet et, cum 
quieverit, aporiabitur. 

Quid est homo, quis defectus, et quae est utilitas 
illius? Et quid est bonum, aut quid nequam illius? 

Numerus dierum hominum ut multum centum anni, 
quasi gutta aquae maris deputati sunt, et sicut 
calculus arenae, sic exigui anni in die aevi. 

Propter hoc patiens est Deus in illis et effundit 
super eos misericordiam suam. 

Vidit praesumptionem cordis eorum, quoniam mala 
est; et cognovit subversionem illorum, quoniam 
nequam est. 

Ideo adimplevit propitiationem suam in illis et 
ostendit eis viam aequitatis. 

Miseratio hominis circa proximum suum, 
misericordia autem Dei super omnem carnem. 

Qui reprehendit, docet et erudit quasi pastor 
dirigens gregem suum. 

Miseretur excipientibus doctrinam miserationis et 
festinantibus in iudiciis eius. 

Fili, in bonis non des querelam et in omni dato 
non des tristitiam verbi mali. 

Nonne ardorem refrigerabit ros? Sic et verbum 
melius quam datum. 

Nonne ecce verbum super datum bonum? Sed utraque 
cum homine gratioso. 

Stultus acriter improperabit, et datus 
indisciplinati tabescere facit oculos. 

Ante iudicium para advocatum tibi et, antequam 
loquaris, disce. 

Ante languorem adhibe medicinam et ante iudicium 
interroga teipsum et in hora visitationis invenies 
propitiationem. 

Ante languorem humilia te et in tempore peccati 
ostende conversionem tuam. 

Non sinas te impediri reddere votum tempore 
opportuno et ne tardes usque ad mortem 
iustificari, quoniam merces Dei manet in aeternum. 

Ante votum praepara animam tuam et noli esse quasi 
homo, qui tentat Dominum. 

Memento irae in die consummationis et, suo 
tempore, retributionis in conversione faciei. 

Memento famis in tempore abundantiae et 
necessitatum paupertatis in die divitiarum. 

A mane usque ad vesperam mutatur tempus, et haec 
omnia citata in oculis Dei. 

Homo sapiens in omnibus metuet et in diebus 
delictorum cavebit a malitia. 

Omnis astutus agnoscit sapientiam et invenienti 
eam dabit confessionem. 

Sensati in verbis et ipsi sapienter egerunt et 
intellexerunt veritatem et iustitiam et effuderunt 
tamquam pluviam proverbia et iudicia. 

De continentia animae. Post concupiscentias tuas 
non eas et a voluptatibus tuis te contine; 

si praestes animae tuae beneplacitum 
concupiscentiae, faciet te in gaudium inimicis 
tuis. 

Ne oblecteris in multa epulatione; duplex enim 
portio est paupertas illius. 

Ne fueris ganeo et potator, cum nihil tibi est in 
sacculo: eris enim invidus vitae tuae. 

Operarius ebriosus non locupletabitur; et, qui 
spernit modica, paulatim decidet. 

Vinum et mulieres apostatare faciunt sensatos; et, 
qui se iungit fornicariis, peribit: putredo et 
vermes hereditabunt illum. 

Anima audax perdet dominum suum; et tolletur de 
numero anima eius, et extolletur in exemplum 
maius. 

Qui credit cito, levis corde est et minorabitur; 
et, qui delinquit in animam suam, quis innoxium 
faciet? 

Qui gaudet iniquitate, denotabitur, et, qui odit 
correptionem, minuetur vita, et, qui odit 
loquacitatem, exstinguit malitiam. 

Ne umquam iteres verbum nequam et durum et prorsus 
non minoraberis. 

De amico et inimico noli narrare et, si notum est 
tibi delictum, noli denudare: 

audiet enim te et cavebit te et quasi defendens 
peccatum odiet te. 

Audisti verbum adversus proximum tuum? Commoriatur 
in te fidens quoniam non te dirumpet. 

A facie verbi parturiet fatuus tamquam parturiens 
a facie infantis; 

sagitta infixa femori carnis, sic verbum in corde 
stulti. 

Corripe amicum, ne forte fecerit malum et ipse 
dicat: " Non feci "; aut, si fecerit, ne iterum 
addat facere. 

Corripe proximum, ne forte dixerit et, si dixerit, 
ne forte iteret. 

Corripe amicum, saepe enim fit criminatio, 

et non omni verbo credas. Est qui labitur lingua 
sed non ex animo; 

quis est enim qui non deliquerit in lingua sua? 
Corripe proximum, antequam commineris, 

et da locum legi Altissimi. Quia omnis sapientia 
timor Dei et in illa timere Deum, et in omni 
sapientia dispositio legis. 

Et non est sapientia nequitiae scientia, et non 
est consilium peccatorum prudentia. 

Est astutia et ipsa exsecratio, et est insipiens, 
qui minuitur sapientia. 

Melior est homo, qui minuitur sapientia et 
deficiens sensu in timore, quam qui abundat sensu 
et transgreditur legem Altissimi. 

Est solertia certa et ipsa iniqua. 

Et est qui pervertit gratiam, ut proferat 
iudicium; est qui videtur oppressus et fractus 
animo, et interiora eius plena sunt dolo. 

Et est qui se nimium submittit a multa humilitate; 
et est qui inclinat faciem suam et fingit se non 
audire: ubi ignoratus est, praeveniet te. 

Et, si ab imbecillitate virium vetetur peccare, si 
invenerit tempus malefaciendi, malefaciet. 

Ex visu cognoscitur vir, et ab occursu faciei 
cognoscitur sensatus: 

amictus corporis et risus dentium et gressus 
hominis enuntiant de illo. 

Est correptio inopportuna, et est indicium, quod 
non probatur esse bonum; et est tacens, et ipse 
est prudens. 

Quam bonum est arguere quam irasci, et confitentem 
in oratione non prohibere! 

Concupiscentia spadonis devirginans iuvenculam: 

sic qui facit per vim iudicium iniquum. 

Quam bonum est correptum manifestare paenitentiam! 
Sic enim effugies voluntarium peccatum. 

Est tacens, qui invenitur sapiens, et est 
odibilis, quia procax est ad loquendum. 

Est tacens non habens responsum, et est tacens 
sciens tempus aptum. 

Homo sapiens tacebit usque ad tempus, lascivus 
autem et imprudens non servabunt tempus. 

Qui multis utitur verbis, exsecrabitur; et, qui 
potestatem sibi assumit iniuste, odietur. 

Est processus in malis viro indisciplinato, et est 
inventio in detrimentum. 

Est datum, quod non est utile, et est datum, cuius 
retributio duplex. 

Est propter gloriam minoratio, et est qui ab 
humilitate levat caput. 

Est qui multa redimat modico pretio et restituens 
ea in septuplum. 

Sapiens in verbis seipsum amabilem facit, gratiae 
autem fatuorum effundentur. 

Datum insipientis non erit utile tibi, oculi enim 
illius septemplices sunt: 

exigua dabit et multa improperabit, et apertio 
oris illius quasi clamantis. 

Hodie feneratur quis et cras expetit: odibilis est 
homo huiusmodi. 

Fatuus dicit: " Non est mihi amicus, et non est 
gratia bonis meis ". 

Qui enim edunt panem illius, falsae linguae sunt. 
Quoties et quanti irridebunt eum! 

Neque enim, quod habendum erat, directo sensu 
distribuit, similiter et, quod non erat habendum, 
est indifferens ei. 

Melius lapsus in pavimento quam lapsus linguae: 
sic casus malorum festinanter veniet. 

Homo acharis quasi fabula importuna; in ore 
indisciplinatorum assidua erit. 

Ex ore fatui reprobabitur parabola, non enim dicit 
illam in tempore suo. 

Est qui vetatur peccare prae inopia, et in requie 
sua non stimulabitur. 

Est qui perdit animam suam prae confusione, et ab 
imprudenti persona perdet eam; personae autem 
acceptione perdet se. 

Est qui prae confusione promittit amico, et 
lucratus est eum inimicum gratis. 

Opprobrium nequam in homine mendacium, et in ore 
indisciplinatorum assidue erit. 

Potior fur quam assiduitas viri mendacis; 
perditionem autem ambo hereditabunt. 

Mos hominis mendacis est sine honore, et confusio 
illius cum ipso sine intermissione. 

Verbum parabolarum. Sapiens in verbis producet 
seipsum, et homo prudens placebit magnatis. 

Qui operatur terram suam, inaltabit acervum 
frugum, et, qui operatur iustitiam, ipse 
exaltabitur; qui vero placet magnatis, effugiet 
iniquitatem. 

Xenia et dona excaecant oculos iudicum et quasi 
camus in ore avertunt correptiones eorum. 

Sapientia absconsa et thesaurus invisus, quae 
utilitas in utrisque? 

Melior est, qui celat insipientiam suam, quam 
homo, qui abscondit sapientiam suam. 

Fili, peccasti? Non adicias iterum, sed et de 
pristinis deprecare, ut tibi dimittantur. 

Quasi a facie colubri fuge peccata: et, si 
accesseris ad illa, mordebunt te. 

Dentes leonis dentes eorum interficientes animas 
hominum. 

Quasi romphaea bis acuta omnis iniquitas: plagae 
illius non est sanitas. 

Terror et iniuriae annullabunt substantiam, et 
domus, quae nimis locuples est, annullabitur 
superbia; sic substantia superbi eradicabitur. 

Deprecatio pauperis ex ore usque ad aures Dei 
perveniet, et iudicium festinato adveniet illi. 

Qui odit correptionem, in vestigio est peccatoris; 
et, qui timet Deum, convertet illam ad cor suum. 

Notus a longe potens lingua audaci, et sensatus 
novit illum labi. 

Qui aedificat domum suam impendiis alienis, quasi 
qui colligit lapides suos in hiemem. 

Stuppa collecta synagoga peccantium, et 
consummatio illorum flamma ignis. 

Via peccantium complanata lapidibus, et in fine 
illius fovea inferi. 

Qui custodit legem, continebit sensum suum; 

consummatio timoris Dei sapientia et sensus. 

Non erudietur, qui non est prudens; 

est autem astutia, quae abundat in malo, et non 
est sensus, ubi est amaritudo. 

Scientia sapientis tamquam inundatio abundabit, et 
consilium illius sicut fons vitae permanet. 

Cor fatui quasi vas confractum et omnem sapientiam 
non tenebit. 

Verbum sapiens, quodcumque audierit scius, 
laudabit et ad illud adiciet; audivit luxuriosus, 
et displicebit illi et proiciet illud post dorsum 
suum. 

Narratio fatui quasi sarcina in via, sed in labiis 
sensati invenietur gratia. 

Os prudentis quaeretur in ecclesia, et verba 
illius cogitabunt in cordibus suis. 

Tamquam domus exterminata sic fatuo sapientia; et 
scientia insensati inenarrabilia verba. 

Compedes in pedibus stulto doctrina et quasi 
vincula manuum super manum dexteram. 

Fatuus in risu exaltat vocem suam; vir autem 
sapiens vix tacite ridebit. 

Tamquam ornamentum aureum prudenti doctrina et 
quasi brachiale in brachio dextro. 

Pes fatui facilis in domum proximi, sed homo 
peritus verebitur personam. 

Stultus a fenestra respiciet in domum, vir autem 
eruditus foris stabit. 

Ineruditio hominis auscultare per ostium, et 
prudenti gravis contumelia. 

Labia imprudentium stulta narrabunt, verba autem 
prudentium statera ponderabuntur. 

In ore fatuorum cor illorum, et in corde 
sapientium os illorum. 

Dum maledicit impius adversarium, maledicit ipse 
animam suam. 

Susurro coinquinabit animam suam et in omnibus 
odietur; et, qui cum eo manserit, odiosus erit: 
tacitus et sensatus honorabitur. 

Lapidi luteo comparatus est piger, et omnes 
sibilabunt super aspernationem illius; 

fimo boum comparatus est piger: et omnis, qui 
tetigerit eum, excutiet manus. 

Confusio patris est de filio indisciplinato, filia 
autem in deminorationem generatur. 

Filia prudens hereditas viro suo, nam, quae 
confundit, in contumeliam fit genitoris. 

Patrem et virum confundit filia audax, ab utrisque 
autem inhonorabitur. 

Musica in luctu importuna narratio; disciplina et 
doctrina in omni tempore sapientia. 

Qui docet fatuum, quasi qui conglutinat testam; 

qui narrat verbum non audienti, quasi qui excitat 
dormientem de gravi somno. 

Cum dormiente loquitur, qui enarrat stulto 
sapientiam, et in fine narrationis dicit: " Quis 
est hic? ". 

Supra mortuum plora, defecit enim lux, et supra 
fatuum plora, defecit enim sensus. 

Modicum plora supra mortuum, quoniam requievit; 

nequissima enim vita fatui super mortem. 

Luctus mortui septem dies, fatui autem et impii 
omnes dies vitae illorum. 

Cum stulto ne multum loquaris et cum insensato ne 
abieris. 

Serva te ab illo, ut non molestiam habeas, et non 
coinquinaberis impactione illius. 

Deflecte ab illo et invenies requiem et non 
acediaberis in stultitia illius. 

Super plumbum quid gravius? Et quod illi aliud 
nomen quam fatuus? 

Arenam et salem et massam ferri facilius est ferre 
quam hominem imprudentem et fatuum et impium. 

Loramentum ligneum colligatum in fundamento 
aedificii non dissolvetur; sic et cor confirmatum 
in cogitatione consilii, nullus timor illud 
commovebit. 

Cor firmatum in cogitatu intellegentiae sicut 
ornatus in pariete polito. 

Sicut pali in excelsis et caementa sine impensa 
posita contra faciem venti non permanebunt, 

sic et cor timidum in cogitatione stulti contra 
impetum timoris non resistet. 

Pungens oculum deducit lacrimas, et, qui pungit 
cor, pellit amicitiam. 

Mittens lapidem in volatilia fugat illa; sic et 
qui conviciatur amico, dissolvit amicitiam. 

Ad amicum etsi produxeris gladium, non desperes: 
est enim regressus; ad amicum 

si aperueris os triste, non timeas: est enim 
concordatio, excepto convicio et improperio et 
superbia et mysterii revelatione et plaga dolosa; 
in his omnis effugiet amicus. 

Fidem posside cum amico in paupertate illius, ut 
et in bonis illius communices; 

in tempore tribulationis illius permane illi 
fidelis, ut et in hereditate illius coheres sis. 

Ante ignem camini vapor et fumus, sic et ante 
sanguinem maledicta et contumeliae et minae. 

Amicum tegere non confundar, a facie illius non me 
abscondam; et, si mala mihi evenerint per illum, 
sustinebo: 

omnis, qui audiet, cavebit se ab eo. 

Quis dabit ori meo custodiam et super labia mea 
signaculum aptum, ut non cadam ab ipsis, et lingua 
mea perdat me? 

Domine, pater et dominator vitae meae, ne 
derelinquas me in consilio eorum nec sinas me 
cadere in illis. 

Quis superponet in cogitatu meo flagella et in 
corde meo doctrinam sapientiae, ut ignorationibus 
meis non parcant mihi, et non appareant delicta 
mea, 

et ne adincrescant ignorantiae meae, et 
multiplicentur delicta mea, et peccata mea 
abundent, et incidam in conspectu adversariorum 
meorum, et gaudeat super me inimicus meus? 

Domine, pater et Deus vitae meae, ne derelinquas 
me in cogitatu illorum. 

Extollentiam oculorum meorum ne dederis mihi et 
omne desiderium averte a me. 

Aufer a me ventris concupiscentias, et concubitus 
concupiscentiae ne apprehendant me, et animae 
irreverenti et infrunitae ne tradas me. 

De doctrina oris. Doctrinam oris audite, filii; 
et, qui custodierit illam, non capietur labiis nec 
scandalizabitur in operibus nequissimis. 

In labiis suis apprehendetur peccator, et 
maledicus et superbus scandalizabitur in illis. 

Iurationi non assuescas os tuum: multi enim casus 
in illa. 

Nominatio vero Dei non sit assidua in ore tuo, et 
nominibus sanctorum non admiscearis, quoniam non 
eris immunis ab eis. 

Sicut enim servus exquisitus assidue livore carere 
non poterit, sic omnis iurans et nominans in toto 
a peccato non purgabitur. 

Vir multum iurans implebitur iniquitate, et non 
discedet a domo illius plaga. 

Et, si frustraverit, delictum illius super ipsum 
erit; et, si dissimulaverit, delinquet dupliciter. 

Et, si in vacuum iuraverit, non iustificabitur: 
replebitur enim malis domus illius. 

Est et alia loquela morti comparanda: non 
inveniatur in hereditate Iacob. 

Etenim a timoratis omnia haec sunt remota, et in 
delictis non volutabuntur. 

Indisciplinatae turpitudini non assuescat os tuum: 
est enim in illa verbum peccati. 

Memento patris et matris tuae, in medio enim 
magnatorum consistis; 

ne forte obliviscaris tui in conspectu illorum et 
assiduitate tua infatuatus improperium patiaris et 
maluisses non nasci et diem nativitatis tuae 
maledicas. 

Homo assuetus in verbis improperii in omnibus 
diebus suis non erudietur. 

Duo genera abundant in peccatis, et tertium 
adducit iram et perditionem: 

anima calida quasi ignis ardens non exstinguetur, 
donec consumatur; 

et homo fornicarius in corpore carnis suae non 
desinet, donec incendat ignem. 

Homini fornicario omnis panis dulcis: non cessabit 
nisi in morte. 

Omnis homo, qui transgreditur super lectum suum 
contemnens in anima sua et dicens: " Quis me 
videt? 

Tenebrae circumdant me, et parietes cooperiunt me, 
et nemo circumspicit me; quem vereor? Delictorum 
meorum non memorabitur Altissimus " 

et non intellegit quoniam omnia videt oculus 
illius, quoniam expellit a se timorem Dei 
huiusmodi hominis timor. Et oculi hominum sunt 
timor illius, 

et non cognovit quoniam oculi Domini multo plus 
lucidiores sunt super solem circumspicientes omnes 
vias hominum et profundum abyssi et hominum corda 
intuentes in absconditas partes. 

Domino enim Deo, antequam crearentur, omnia sunt 
agnita; sic et, postquam perfecta sunt, respicit 
omnia. 

Hic in plateis civitatis vindicabitur et quasi 
pullus equinus fugabitur et, ubi non speravit, 
apprehendetur; 

et erit dedecus omnibus, eo quod non intellexerit 
timorem Domini. 

Sic et mulier omnis relinquens virum suum et 
statuens hereditatem ex alieno matrimonio. 

Primo enim in lege Altissimi incredibilis fuit, 
secundo in virum suum deliquit, tertio in 
adulterio fornicata est et ex alio viro filios 
statuit sibi. 

Haec in ecclesiam adducetur et in filios eius 
respicietur; 

non tradent filii eius radices, et rami eius non 
dabunt fructum: 

derelinquet in maledictum memoriam suam, et 
dedecus illius non delebitur. 

Et agnoscent, qui derelicti sunt, quoniam nihil 
melius est quam timor Dei, et nihil dulcius quam 
attendere mandatis Domini. 

Gloria magna est sequi Dominum; longitudo enim 
dierum assumetur ab eo. 

Laus sapientiae. Sapientia laudabit animam suam et 
in Deo honorabitur et in medio populi sui 
gloriabitur 

et in ecclesia Altissimi aperiet os suum et in 
conspectu virtutis illius gloriabitur 

et in medio populi sui exaltabitur et in 
plenitudine sancta admirabitur 

et in multitudine electorum habebit laudem et 
inter benedictos benedicetur dicens: 

" Ego ex ore Altissimi prodivi, primogenita ante 
omnem creaturam. 

Ego feci in caelis, ut oriretur lumen indeficiens, 
et sicut nebula texi omnem terram. 

Ego in altissimis habitavi, et thronus meus in 
columna nubis. 

Gyrum caeli circuivi sola et in profundum abyssi 
ambulavi, 

in fluctibus maris et in omni terra steti 

et in omni populo et in omni gente primatum habui 

et omnium excellentium et humilium corda virtute 
calcavi. In his omnibus requiem quaesivi: cuius in 
hereditate morabor? 

Tunc praecepit et dixit mihi Creator omnium, et, 
qui creavit me, quietem dedit tabernaculo meo 

et dixit mihi: "In Iacob inhabita et in Israel 
hereditare et in electis meis mitte radices". 

Ab initio ante saecula creata sum et usque ad 
futurum saeculum non desinam. 

Et in tabernaculo sancto coram ipso ministravi, et 
sic in Sion firmata sum et in civitate similiter 
dilecta requievi, et in Ierusalem potestas mea. 

Et radicavi in populo honorificato et in parte 
Domini, in hereditate illius, et in plenitudine 
sanctorum detentio mea. 

Quasi cedrus exaltata sum in Libano, et quasi 
cupressus in montibus Hermon. 

Quasi palma exaltata sum in Engaddi, et quasi 
plantatio rosae in Iericho. 

Quasi oliva speciosa in campis, et quasi platanus 
exaltata sum iuxta aquam in plateis. 

Sicut cinnamomum et balsamum aromatizans odorem 
dedi; quasi myrrha electa dedi suavitatem odoris. 

Et quasi storax et galbanus et ungula et gutta, et 
quasi libani vapor in tabernaculo. 

Ego quasi terebinthus extendi ramos meos, et rami 
mei rami honoris et gratiae. 

Ego quasi vitis germinavi gratiam, et flores mei 
fructus honoris et honestatis. 

Ego mater pulchrae dilectionis et timoris et 
agnitionis et sanctae spei. 

In me gratia omnis viae et veritatis, in me omnis 
spes vitae et virtutis. 

Transite ad me, omnes, qui concupiscitis me, et a 
generationibus meis implemini. 

Doctrina enim mea super mel dulcis, et hereditas 
mea super mel et favum; 

memoria mea in generationes saeculorum. 

Qui edunt me, adhuc esurient; et, qui bibunt me, 
adhuc sitient. 

Qui audit me, non confundetur; et, qui operantur 
in me, non peccabunt: 

qui elucidant me, vitam aeternam habebunt ". 

Haec omnia liber testamenti Altissimi, 

lex, quam mandavit nobis Moyses, hereditas domui 
Iacob. 

Posuit David puero suo excitare regem ex ipso 
fortissimum, et in throno honoris sedentem in 
sempiternum. 

Lex, quae implet quasi Phison sapientiam et sicut 
Tigris in diebus novorum, 

quae adimplet quasi Euphrates sensum et quasi 
Iordanis in tempore messis, 

quae redundavit disciplina sicut Nilus et 
assistens quasi Geon in die vindemiae. 

Non perfecit primus scire ipsam, sic nec ultimus 
investigavit eam. 

Super mare enim abundavit cogitatio eius, et 
consilium illius super abyssum magnam. 

Ego sapientia effudi flumina, 

ego quasi trames aquae immensae de fluvio et sicut 
aquaeductus exivi in paradisum. 

Dixi: " Rigabo hortum meum plantationum et 
inebriabo prati mei fructum ". 

Et ecce factus est mihi trames in fluvium, et 
fluvius meus appropinquavit ad mare. 

Quoniam doctrinam quasi antelucanum illuminabo et 
enarrabo illam usque ad longinquum. 

Penetrabo omnes inferiores partes terrae et 
inspiciam omnes dormientes et illuminabo omnes 
sperantes in Domino; 

adhuc doctrinam quasi prophetiam effundam et 
relinquam illam in generationes saeculorum et non 
desinam in progenies illorum usque in aevum 
sanctum. 

Videte quoniam non soli mihi laboravi, sed omnibus 
exquirentibus illam. 

In tribus placitum est spiritui meo, quae sunt 
probata coram Deo et hominibus: 

concordia fratrum et amor proximorum et vir et 
mulier bene sibi consentientes. 

Tres species odivit anima mea, et aggravor valde 
animae illorum: 

pauperem superbum, divitem mendacem, senem fatuum 
et insensatum. 

In iuventute tua non congregasti; quomodo in 
senectute tua invenies? 

Quam speciosum canitiei iudicium, et presbyteris 
cognoscere consilium! 

Quam speciosa veteranis sapientia, et gloriosis 
intellectus et consilium! 

Corona senum multa peritia, et gloria illorum 
timor Dei. 

Novem insuspicabilia cordis magnificavi, et 
decimum dicam in lingua hominibus: 

homo, qui iucundatur in filiis, vivens et videns 
subversionem inimicorum suorum; 

beatus, qui habitat cum muliere sensata et non 
arat in bove et in asino simul; et qui lingua sua 
non est lapsus, et qui non servivit indigno se; 

beatus, qui invenit amicum verum, et qui enarrat 
iustitiam auri audienti; 

quam magnus, qui invenit sapientiam et scientiam, 
sed non est super timentem Dominum. 

Timor Dei super omnia excedit; 

qui tenet illum, cui assimilabitur? 

Timor Dei initium dilectionis eius; fides autem 
initium adhaesionis ei. 

Omnis plaga tristitia cordis est, et omnis malitia 
nequitia mulieris. 

Et omnem plagam et non plagam cordis; 

et omnem nequitiam et non nequitiam mulieris; 

et omnem calamitatem et non calamitatem odientium; 

et omnem vindictam et non vindictam inimicorum. 

Non est venenum nequius super venenum colubri, 

et non est ira super iram mulieris; commorari 
leoni et draconi placebit quam habitare cum 
muliere nequam. 

Nequitia mulieris immutat faciem eius et obscurat 
vultum eius tamquam ursus. In medio proximorum 
eius accumbet vir eius 

et invitus suspirabit amare. 

Parva omnis malitia prae malitia mulieris: sors 
peccatorum cadat super illam. 

Sicut ascensus arenosus in pedibus veterani, sic 
mulier linguata homini quieto. 

Ne incidas in mulieris speciem et non concupiscas 
mulieris opes. 

Ira et irreverentia et confusio magna 

mulier, si primatum habeat super virum suum. 

Cor humile et facies tristis et plaga cordis 
mulier nequam. 

Manus debiles et genua dissoluta mulier, quae non 
beatificat virum suum. 

A muliere initium factum est peccati, et per illam 
omnes morimur. 

Non des aquae tuae exitum, nec modicum, nec 
mulieri nequam veniam prodeundi. 

Si non ambulaverit ad manum tuam, confundet te in 
conspectu inimicorum; 

a carnibus tuis abscinde illam et dimitte illam de 
domo tua. 

Mulieris bonae beatus vir: numerus enim dierum 
illius duplex. 

Mulier fortis oblectat virum suum et annos vitae 
illius in pace implebit. 

Pars bona mulier bona; in parte timentium Deum 
dabitur viro pro factis bonis. 

Divitis autem vel pauperis cor bonum; in omni 
tempore vultus illorum hilaris. 

A tribus timuit cor meum, et de quarto facies mea 
metuit: 

delaturam civitatis et collectionem populi, 

calumniam mendacem, super mortem omnia gravia; 

dolor cordis et luctus mulier zelotypa in 
mulierem; 

et flagellum linguae omnibus communicans. 

Sicut boum iugum, quod movetur, ita et mulier 
nequam; qui tenet illam, quasi qui apprehendat 
scorpionem. 

Mulier ebriosa ira magna et contumelia, et 
turpitudo illius non tegetur. 

Fornicatio mulieris in extollentia oculorum et in 
palpebris illius agnoscetur. 

In filia pervicaci firma custodiam, ne, inventa 
occasione, utatur sibi. 

Ab omni irreverentia oculorum eius cave et ne 
mireris, si te neglexerit. 

Sicut viator sitiens ad fontem os aperiet et ab 
omni aqua proxima bibet et contra omnem palum 
sedebit et contra omnem sagittam aperiet 
pharetram, donec deficiat. 

Gratia mulieris sedulae delectabit virum suum, et 
ossa illius impinguabit 

disciplina illius. Datum Dei est 

mulier sensata et tacita; non est commutatio 
eruditae animae. 

Gratia super gratiam mulier sancta et pudorata; 

omnis autem ponderatio non est digna continentis 
animae. 

Sicut sol oriens mundo in altissimis Dei, sic 
mulieris bonae species in ornamentum domus eius. 

Lucerna splendens super candelabrum sanctum, et 
species faciei super staturam stabilem; 

columnae aureae super bases argenteas, et pedes 
speciosi super plantas stabiles mulieris. 

Fundamenta aeterna supra petram solidam, et 
mandata Dei in corde mulieris sanctae. 

In duobus contristatum est cor meum, et in tertio 
iracundia mihi advenit: 

vir bellator deficiens per inopiam et vir sensatus 
contemptus 

et qui transgreditur a iustitia ad peccatum; Deus 
parabit eum ad romphaeam. 

Duae species difficiles et periculosae mihi 
apparuerunt: difficile eruitur negotians a 
neglegentia, et non iustificabitur caupo a 
peccatis. 

Propter lucrum multi deliquerunt; et, qui quaerit 
locupletari, avertet oculum suum. 

Sicut in medio compaginis lapidum palus figitur, 
sic et inter medium venditionis et emptionis 
constringitur peccatum. 

Si non in timore Domini tenueris te, instanter 
cito subvertetur domus tua. 

Sicut in percussura cribri remanent quisquiliae, 
sic peripsemata hominis in cogitatu illius. 

Vasa figuli probat fornax, et homines iustos 
tentatio tribulationis. 

Sicut rusticationem ligni ostendit fructus illius, 
sic verbum ex cogitatu cordis hominis. 

Ante sermonem non laudes virum: haec enim tentatio 
est hominum. 

Si sequaris iustitiam, apprehendes illam et indues 
quasi poderem honoris et inhabitabis cum ea, et 
proteget te in sempiternum, et in die agnitionis 
invenies firmamentum. 

Volatilia ad sibi similia conveniunt, et veritas 
ad eos, qui operantur illam, revertetur. 

Leo venationi insidiatur semper, sic peccata 
operantibus iniquitates. 

Loquela timorati semper in sapientia manet; 
stultus autem sicut luna mutatur. 

In medio insensatorum serva tempus, in medio autem 
cogitantium assiduus esto. 

Loquela stultorum odiosa, et risus illorum in 
deliciis peccati. 

Loquacitas multum iurantis horripilationem capiti 
statuet, et rixa illorum obturatio aurium. 

Effusio sanguinis rixa superborum, et maledictio 
illorum auditus gravis. 

Qui denudat arcana, amici fidem perdit et non 
inveniet amicum ad animum suum: 

dilige amicum et coniungere fide cum illo; 

quod, si denudaveris absconsa illius, non 
persequeris post eum. 

Sicut enim homo, qui extulit mortuum suum, sic et 
qui perdit amicitiam proximi sui; 

et sicut qui dimittit avem de manu sua, sic 
dereliquisti proximum tuum et non eum capies. 

Non illum sequaris, quoniam longe abest; effugit 
enim quasi caprea de laqueo, quoniam vulnerata est 
anima eius; 

ultra eum non poteris colligare. Et maledicti est 
concordatio, 

denudare autem amici mysteria amputatio spei est. 

Annuens oculo fabricat iniqua; qui novit eum, 
recedet ab illo. 

In conspectu oculorum tuorum condulcabit os suum 
et super sermones tuos admirabitur; novissime 
autem pervertet os suum et in verbis tuis dabit 
scandalum. 

Multa odivi et non coaequavi ei, et Dominus odiet 
illum. 

Qui in altum mittit lapidem, super caput eius 
cadet, et plaga dolosa dolosi dividet vulnera. 

Qui foveam fodit, incidet in eam, et, qui statuit 
lapidem proximo, offendet in eo, et, qui laqueum 
alii ponit, capietur in illo. 

Facienti nequissimum consilium, super ipsum 
devolvetur, et non agnoscet, unde adveniat illi. 

Illusio et improperium superbo, et vindicta sicut 
leo insidiabitur illi. 

Laqueo capientur, qui oblectantur casu iustorum, 
dolor autem consumet illos, antequam moriantur. 

Ira et furor utraque exsecrabilia sunt, et vir 
peccator continens erit illorum. 

Qui vindicari vult, a Domino inveniet vindictam, 
et peccata illius servans servabit. 

Dimitte proximo tuo nocenti te, et tunc deprecanti 
tibi peccata tua solventur. 

Homo homini reservat iram et a Deo quaerit 
medelam? 

In hominem similem sibi non habet misericordiam et 
de peccatis suis deprecatur? 

Ipse, cum caro sit, reservat iram et 
propitiationem petit a Deo? Quis exorabit pro 
delictis illius? 

Memento novissimorum et desine inimicari, 

tabitudinis et mortis et permane in mandatis eius. 

Memorare mandatorum et non irascaris proximo. 

Memorare testamentum Altissimi et ne respicias 
ignorantiam proximi. 

Abstine te a lite et minues peccata: 

homo enim iracundus incendit litem, et vir 
peccator turbabit amicos et in medio pacem 
habentium immittet inimicitiam. 

Secundum enim ligna silvae sic ignis exardescit, 
et secundum virtutem hominis sic iracundia illius 
erit, et secundum substantiam suam exaltabit iram 
suam. 

Certamen festinatum incendit ignem, et lis 
festinans effundit sanguinem, et lingua 
testificans adducit mortem. 

Si sufflaveris in scintillam, quasi ignis 
exardebit; et, si exspueris super illam, 
exstinguetur: utraque ex ore tuo proficiscuntur. 

Susurro et bilinguis maledictus: multos enim 
perdidit pacem habentes. 

Lingua tertia multos commovit et dispersit illos 
de gente in gentem; 

civitates muratas divitum destruxit et domos 
magnatorum evertit; 

virtutes populorum concidit et gentes fortes 
dissolvit. 

Lingua tertia mulieres viratas eiecit et privavit 
illas laboribus suis. 

Qui respicit illam, non habebit requiem nec 
habebit amicum, in quo requiescat. 

Flagelli plaga livorem facit, plaga autem linguae 
comminuet ossa; 

multi ceciderunt in ore gladii, sed non sic quasi 
qui interierunt per linguam suam. 

Beatus, qui tectus est ab ea, qui in iracundiam 
illius non transivit, et qui non attraxit iugum 
illius et in vinculis eius non est ligatus. 

Iugum enim illius iugum ferreum est, et vinculum 
illius vinculum aereum est; 

mors illius mors nequissima, et utilis potius 
infernus quam illa. 

Non obtinebit imperium iustorum, et in flamma eius 
non comburentur; 

qui relinquunt Deum, incident in illam, et 
exardebit in illis et non exstinguetur et 
immittetur in illos quasi leo et quasi pardus 
laedet illos. 

Saepi aures tuas spinis, linguam nequam noli 
audire et ori tuo facito ostia et seras. 

Aurum tuum et argentum tuum obsigna et verbis tuis 
facito stateram et frenos ori tuo rectos. 

Et attende, ne forte labaris in lingua, ne cadas 
in conspectu inimicorum insidiantium tibi, et sit 
casus tuus insanabilis in mortem. 

Qui facit misericordiam, feneratur proximo suo; 
et, qui confortat manu, mandata servat. 

Fenerare proximo tuo in tempore necessitatis 
illius et iterum redde proximo in tempore suo. 

Confirma verbum et fideliter age cum illo, et omni 
tempore invenies, quod tibi necessarium est. 

Multi quasi inventionem aestimaverunt fenus et 
praestiterunt molestiam his, qui se adiuverunt. 

Donec accipiat, osculatur manus dantis et de 
possessionibus proximi humiliat vocem suam; 

et in tempore redditionis postulabit tempus, et 
reddet verba taedii et murmurationum et tempus 
causabitur. 

Si autem potuerit reddere, adversabitur; solidi 
vix reddet dimidium et computabit illud quasi 
inventionem. 

Sin autem, fraudabit illum pecunia sua et 
possidebit illum inimicum gratis. 

Et convicia et maledicta reddet illi et pro honore 
et beneficio reddet illi contumeliam. 

Multi non causa nequitiae non fenerati sunt, sed 
fraudari gratis timuerunt. 

Verumtamen super humilem longanimis esto et pro 
eleemosyna non trahas illum. 

Propter mandatum assume pauperem et propter 
inopiam eius ne dimittas eum vacuum. 

Perde pecuniam propter fratrem et amicum tuum et 
non abscondas illam sub lapide in perditionem. 

Pone thesaurum tuum in praeceptis Altissimi, et 
proderit tibi magis quam aurum. 

Conclude eleemosynam in corde pauperis, et haec 
pro te exorabit ab omni malo. 

Super scutum roboris et super lanceam ponderis 
adversus inimicum tuum pugnabit pro te. 

Vir bonus fidem facit pro proximo suo; et, qui 
perdiderit confusionem, fugiet repromissorem. 

Gratiam fideiussoris ne obliviscaris: dedit enim 
pro te animam suam. 

Bona repromissoris dissipabit peccator, et 
ingratus sensu derelinquet liberantem se. 

Repromissio multos perdidit recte agentes et 
commovit illos quasi fluctus maris; 

viros potentes transmigrare fecit, et vagati sunt 
in gentibus alienis. 

Peccator transgrediens mandata Domini incidet in 
repromissionem, et, qui conatur lucrum sectari, 
incidet in iudicium. 

Sponde pro proximo secundum virtutem tuam, sed 
attende tibi, ne incidas. 

Initium vitae hominis aqua et panis et vestimentum 
et domus protegens turpitudinem. 

Melior est victus pauperis sub tegmine asserum 
quam epulae splendidae in peregre sine domicilio. 

Super parvo et magno placeat tibi, et improperium 
peregrinationis non audies. 

Vita nequam hospitandi de domo in domum, et ubi 
hospitabitur, non fiducialiter aget, nec aperiet 
os. 

Hospitaberis et pasceris et potaberis sine gratia, 
et ad haec amara audiet: 

" Transi, hospes, et orna mensam et, si quae in 
manu habes, ciba me! ". 

" Exi a facie honoratioris! Necessitudine domus 
meae hospitio mihi factus est frater ". 

Gravia haec homini habenti sensum: obiurgatio 
peregrinationis et improperium feneratoris. 

De filiis. Qui diligit filium suum, assi duat illi 
flagella, ut laetetur in novissimo suo. 

Qui docet filium suum, fructum habebit in illo et 
in medio domesticorum in illo gloriabitur. 

Qui docet filium suum, in zelum mittet inimicum et 
in medio amicorum gloriabitur in illo. 

Mortuus est pater eius et quasi non est mortuus: 
similem enim reliquit sibi post se. 

In vita sua vidit et laetatus est in illo, in 
obitu suo non est contristatus. Nec confusus est 
coram inimicis: 

reliquit enim defensorem domus contra inimicos et 
amicis reddentem gratiam. 

Qui blanditur filio, colligabit vulnera eius, et 
super omnem vocem turbabuntur viscera sua. 

Equus indomitus evadit durus, et filius remissus 
evadet praeceps. 

Lacta filium, et paventem te faciet; lude cum eo, 
et contristabit te. 

Non corrideas illi, ne doleas, et in novissimo 
obstupescent dentes tui. 

Non des illi potestatem in iuventute et ne 
despicias errata illius. 

Curva cervicem eius in iuventute et tunde latera 
eius, dum infans est, ne forte induret et non 
credat tibi, et erit tibi ab illo dolor animae. 

Doce filium tuum et operare in illo, ne in 
turpitudinem illius offendas. 

Melior est pauper sanus et fortis viribus quam 
dives imbecillis et flagellatus in carne sua. 

Salus carnis melior est omni auro et argento, et 
spiritus validus quam census immensus. 

Non est census super censum salutis corporis, et 
non est oblectatio super cordis gaudium. 

Melior est mors quam vita amara, et requies 
aeterna quam languor perseverans. 

Bona effusa in ore clauso quasi appositiones 
epularum circumpositae sepulcro. 

Quid proderit libatio idolo? Nec enim manducabit 
nec odorabitur: 

sic qui effugatur a Domino portans mercedes 
iniquitatis, 

videns oculis et ingemiscens sicut spado 
complectens virginem et suspirans. 

Tristitiam non des animae tuae et non affligas 
temetipsum in consilio tuo. 

Iucunditas cordis haec est vita hominis et 
thesaurus sine defectione sanctitatis, et 
exsultatio viri est longaevitas. 

Indulge animae tuae et consolare cor tuum et 
tristitiam longe repelle a te. 

Multos enim occidit tristitia, et non est utilitas 
in illa; 

zelus et iracundia minuunt dies, et ante tempus 
senectam adducet cogitatus. 

Splendidum cor et bonum in epulis est; epulae enim 
illius diligenter fiunt. 

Vigilia divitis tabefacit carnes, et cogitatus 
illius aufert somnum; 

cogitatus victus avertit somnum, et infirmitas 
gravis a somno excitat. 

Laboravit dives in congregatione substantiae et, 
si requiescit, replebitur deliciis suis; 

laboravit pauper in penuria victus et, si 
requiescit, inops fit. 

Qui aurum diligit, non iustificabitur, et, qui 
insequitur lucrum, in eo oberrabit. 

Multi dati sunt in ruinam auri gratia, et facta 
est in facie ipsorum perditio illorum. 

Lignum offensionis est aurum sacrificantium; vae 
illis, qui sectantur illud: et omnis imprudens 
capietur in illo. 

Beatus dives, qui inventus est sine macula et qui 
post aurum non abiit nec speravit in pecunia et 
thesauris. 

Quis est hic, et laudabimus eum? Fecit enim 
mirabilia in populo suo. 

Quis probatus est in illo et perfectus est? Erit 
illi gloria aeterna. Quis potuit transgredi et non 
est transgressus, facere mala et non fecit? 

Ideo stabilita sunt bona illius in Domino, et 
eleemosynas illius enarrabit omnis ecclesia 
sanctorum. 

De continentia. Supra mensam magnam sedisti? Non 
aperias super illam faucem tuam prior. 

Non dicas: "Multa sunt, quae super illam sunt!". 

Memento quoniam malum est oculus nequam; oculum 
nequam odit Deus. 

Nequius oculo quid creatum est? Ideo ab omni facie 
lacrimatur. 

Quocumque aspexerit, ne extendas manum tuam prior 
et invidia contaminatus erubescas; 

nec comprimaris cum eo in catino. 

Intellege, quae sunt proximi tui, ex teipso et de 
omni verbo cogita; 

utere quasi homo frugi his, quae tibi apponuntur, 
ne, cum manducas multum, odio habearis. 

Cessa prior disciplinae causa et noli nimius esse, 
ne forte offendas. 

Et, si in medio multorum sedisti, prior illis ne 
extendas manum tuam nec prior poscas bibere. 

Quam sufficiens est homini erudito vinum exiguum! 
Et in dormiendo non laborabis ab illo et non 
senties dolorem. 

Vigilia, cholera et tortura ventris viro 
infrunito; 

somnus sanitatis in homine parco: dormiet usque 
mane, et anima illius cum ipso delectabitur. 

Et, si coactus fueris in edendo multum, surge e 
medio, evome, et refrigerabit te, et non adduces 
corpori tuo infirmitatem. 

Audi me, fili, et ne spernas me et in novissimo 
invenies verba mea. 

In omnibus operibus tuis esto modestus, et omnis 
infirmitas non occurret tibi. 

Splendidum in panibus benedicent labia multorum, 
et testimonium bonitatis illius fidele; 

nequissimo in pane murmurabit civitas, et 
testimonium nequitiae illius verum est. 

In vino noli provocare; multos enim exterminavit 
vinum. 

Fornax probat aciem ferri in intinctione: sic 
vinum in lite corda superborum. 

Quasi vita hominibus vinum, si bibas illud 
moderate. 

Quae est vita ei, qui minuitur vino? 

Quid defraudat vitam? Mors. 

Vinum in iucunditatem creatum est et non in 
ebrietatem, ab initio. 

Exsultatio animae et gaudium et voluptas cordis 
vinum moderate potatum in tempore; 

sanitas est animae et corpori sobrius potus. 

Vinum multum potatum irritationem et iram et 
ruinas multas facit. 

Amaritudo animae vinum multum potatum in 
irritatione et ruina. 

Ebrietas multiplicat animositatem imprudentis in 
offensionem, minorans virtutem et faciens vulnera. 

In convivio vini non arguas proximum et non 
despicias eum in iucunditate illius; 

verba improperii non dicas illi et non premas 
illum in repetendo. 

Rectorem te posuerunt? Noli extolli: esto in illis 
quasi unus ex ipsis. 

Curam illorum habe et sic conside et omni cura tua 
explicita recumbe, 

ut laeteris propter illos et decentiae gratia 
accipias coronam et dignationem consequaris 
corrogationis. 

Loquere, maior natu: decet enim te 

primum verbum in diligenti scientia; et non 
impedias musicam. 

Ubi convivium, non effundas sermonem et importune 
noli extolli in sapientia tua. 

Gemmula carbunculi in ornamento auri, et concentus 
musicorum in convivio vini; 

sicut in fabricatione aurea signum est smaragdi, 
sic numerus musicorum in iucundo et moderato vino. 

Audi tacens, et pro reverentia accedet tibi bona 
gratia. 

Adulescens, loquere in tua causa vix; 

bis, si interrogatus fueris. 

Recapitula sermonem, in paucis multa; esto quasi 
scius et simul tacens. 

In medio magnatorum non praesumas et, ubi sunt 
senes, non multum loquaris. 

Ante tonitruum praeibit coruscatio, et ante 
verecundum praeibit gratia. 

Et hora surgendi non te trices; praecurre autem 
prior in domum tuam et illic avocare et illic lude 

et age conceptiones tuas et noli peccare in verbo 
superbo. 

Et super his omnibus benedicito Dominum, qui fecit 
te et inebriantem te ab omnibus bonis suis. 

Qui timet Dominum, excipiet doctrinam; et, qui 
vigilaverint ad illum, invenient benedictionem. 

Qui quaerit legem, replebitur ab ea; et, qui 
insidiose agit, scandalizabitur in ea. 

Qui timent Dominum, invenient iudicium iustum et 
iustitias quasi lumen accendent. 

Peccator homo vitabit correptionem et secundum 
voluntatem suam inveniet comparationem. 

Vir consilii non despiciet intellegentiam; alienus 
et superbus non pertimescet timorem. 

Fili, sine consilio nihil facias et post factum 
non paenitebis. 

In via ruinae non eas et non offendes bis in 
lapides; ne credas te viae inexploratae, ne ponas 
animae tuae scandalum. 

Et a filiis tuis cave et a domesticis tuis 
attende. 

In omni opere tuo confide animae tuae: haec est 
enim conservatio mandatorum. 

Qui credit legi, attendit mandatis; et, qui 
confidit in Domino, non minorabitur. 

Timenti Dominum non occurrent mala, sed in 
tentatione Deus illum iterum conservabit et 
liberabit a malis. 

Sapiens non odit mandata et iustitias et non 
illidetur quasi in procella navis. 

Homo sensatus credit verbo Dei, et lex illi 
fidelis sicut qui interrogationem manifestat. 

Para verba et sic deprecatus exaudieris et 
conservabis disciplinam et tunc respondebis. 

Praecordia fatui quasi rota carri, et quasi axis 
versatilis cogitatus illius. 

Equus admissarius, sic et amicus subsannator: sub 
omni suprasedente hinnit. 

Quare dies diem superat, si omnis lux anni a sole? 

A Domini scientia separati sunt, 

et immutavit tempora et dies festos ipsorum. 

Ex ipsis exaltavit et magnificavit Deus et ex 
ipsis posuit in numerum dierum. Et omnes homines 
de solo, et ex terra creatus est Adam. 

In multitudine disciplinae Dominus separavit eos 
et immutavit vias eorum: 

ex ipsis benedixit et exaltavit et ex ipsis 
sanctificavit et ad se applicavit; ex ipsis 
maledixit et humiliavit et convertit illos a 
statione ipsorum. 

Quasi lutum figuli in manu ipsius plasmare illud 
et disponere 

secundum beneplacitum eius, sic homo in manu 
illius, qui se fecit et reddet illi secundum 
iudicium suum. 

Contra malum bonum est, et contra mortem vita; sic 
et contra virum iustum peccator. Et sic intuere in 
omnia opera Altissimi, duo et duo, et unum contra 
unum. 

Et ego novissimus evigilavi et, quasi qui colligit 
acinos post vindemiatores, 

in benedictione Dei et ipse praecessi et, quasi 
qui vindemiat, replevi torcular. 

Respicite quoniam non mihi soli laboravi sed 
omnibus exquirentibus disciplinam. 

Audite me, magnates populi; et rectores ecclesiae, 
auribus percipite. 

Filio et mulieri, fratri et amico non des 
potestatem super te in vita tua; et non dederis 
alii possessionem tuam, ne forte paeniteat te et 
depreceris pro illis. 

Dum adhuc superes et aspiras, non commutes teipsum 
cum omni carne. 

Melius est enim, ut filii tui te rogent, quam te 
respicere in manus filiorum tuorum. 

In omnibus operibus tuis praecellens esto, 

ne dederis maculam in gloria tua. In die 
consummationis dierum vitae tuae et in tempore 
exitus tui distribue hereditatem tuam. 

Cibaria et virga et onus asino, panis et 
disciplina et opus servo. 

Operare per servum et invenies requiem; laxa manus 
illi, et quaeret libertatem. 

Iugum et lorum curvant collum, et servum inclinant 
operationes assiduae. 

Servo malevolo tortura et compedes, mitte illum in 
operationem, ne vacet: 

multam enim malitiam docuit otiositas. 

In opera constitue eum, sic enim condecet illum; 
quod si non obaudierit, curva illum compedibus, 
sed non immoderate in omnem carnem; verum sine 
iudicio nihil facias grave. 

Si est tibi servus unicus, sit tibi quasi anima 
tua, quoniam sicut te indigebis illo. Si est tibi 
servus unicus, quasi fratrem sic eum tracta, ne in 
sanguinem animae tuae irascaris. 

Si laeseris eum iniuste, in fugam convertetur; 

et, si surgens discesserit, in qua via quaeras 
illum, nescis. 

Vana spes et mendax viro insensato, et somnia 
extollunt imprudentes. 

Quasi qui apprehendit umbram et persequitur 
ventum, sic et qui attendit ad visa noctis. 

Hoc secundum hoc visio somniorum, ante faciem 
hominis similitudo faciei. 

Ab immundo quid mundabitur? Et a mendace quid 
verum dicetur? 

Divinationes et auguria et somnia vanitas est, 

et, sicut parturientis, cor phantasias patitur. 
Nisi ab Altissimo fuerit emissa visitatio, ne 
dederis in illis cor tuum. 

Multos enim errare fecerunt somnia, et exciderunt 
sperantes in illis. 

Sine mendacio consummabitur verbum legis, et 
sapientia in ore fideli consummatio. 

Vir, qui peregrinatus est, multa didicit, et, qui 
multa expertus est, enarrabit scienter. 

Qui non est expertus, pauca recognoscit, qui autem 
peregrinatus est, multiplicat astutiam. 

Multa vidi errando et plurima verba intellexi; 

aliquoties usque ad mortem periclitatus sum et 
horum causa liberatus sum. 

Spiritus timentium Dominum vivet, et in respectu 
illius benedicetur. 

Spes enim illorum in salvantem illos, et oculi Dei 
in diligentes se. 

Qui timet Dominum, nihil trepidabit et non 
pavebit, quoniam ipse est spes eius. 

Timentis Dominum beata est anima eius. 

Ad quem respicit? Et quis est fortitudo eius? 

Oculi Domini super timentes eum: protector 
potentiae, firmamentum virtutis, tegimen ardoris 
et umbraculum meridiani, 

custodia offensionis et adiutorium casus, exaltans 
animam et illuminans oculos, dans sanitatem vitae 
et benedictionem. 

Dominus solus sustinentibus se in via veritatis et 
iustitiae. 

Immolantis ex iniquo, oblatio maculata, et non 
sunt beneplacitae hostiae iniustorum. 

Dona iniquorum non probat Altissimus nec respicit 
in oblationes iniquorum nec in multitudine 
sacrificiorum eorum propitiabitur peccatis. 

Qui offert sacrificium ex substantia pauperum, 
quasi qui victimat filium in conspectu patris sui. 

Panis egentium vita pauperum est; qui defraudat 
illum, homo sanguinis est. 

Qui aufert in sudore panem, quasi qui occidit 
proximum suum; 

et effundit sanguinem, qui fraudem facit 
mercennario. 

Unus aedificans et unus destruens; quid prodest 
illis nisi labor? 

Unus orans et unus maledicens; cuius vocem 
exaudiet Deus? 

Qui baptizatur a mortuo et iterum tangit eum: quid 
proficit lavatio illius? 

Sic homo, qui ieiunat pro peccatis suis, et iterum 
vadens et eadem faciens. Orationem illius quis 
exaudiet? Aut quid proficit humiliando se? 

Qui conservat legem, multiplicat oblationes: 

sacrificium salutare est attendere mandatis. 

Qui retribuit gratiam, offert similaginem, et, qui 
facit eleemosynam, offert sacrificium laudis. 

Beneplacitum est Domino recedere ab iniquitate, et 
deprecatio pro peccatis recedere ab iniustitia. 

Non apparebis ante conspectum Domini vacuus: 

haec enim omnia propter mandatum Dei fiunt. 

Oblatio iusti impinguat altare, et odor suavitatis 
illius est in conspectu Altissimi; 

sacrificium iusti acceptum est, et memoriam eius 
non obliviscetur Dominus. 

Bono oculo gloriam redde Deo et non minuas 
primitias manuum tuarum; 

in omni dato hilarem fac vultum tuum et in 
exsultatione sanctifica decimas tuas; 

da Altissimo secundum datum eius et in bono oculo 
ad inventionem facito manuum tuarum, 

quoniam Dominus retribuens est et septies tantum 
reddet tibi. 

Noli offerre munera prava, non enim suscipiet 
illa; 

et noli confidere in sacrificio iniusto, quoniam 
Dominus iudex est, et non est apud illum gloria 
personae. 

Non accipiet personam in pauperem et deprecationem 
laesi exaudiet. 

Non despiciet preces pupilli nec viduam, si 
effundat loquelam gemitus. 

Nonne lacrimae viduae ad maxillam descendunt, et 
exclamatio eius super deducentem eas? 

A maxilla enim ascendunt usque ad caelum, et 
Dominus exauditor non delectabitur in illis. 

Qui adorat Deum, in beneplacito suscipietur, et 
deprecatio illius usque ad nubes propinquabit. 

Oratio humilis nubes penetrabit et, donec 
propinquet, non consolabitur; et non discedet, 
donec Altissimus aspiciat, et iudex iustus faciat 
iudicium. 

Et Dominus non tardabit, et Fortissimus non 
habebit in illis patientiam, donec contribulet 
dorsum crudelium 

et gentibus reddet vindictam, donec tollat 
multitudinem superborum et sceptra iniquorum 
contribulet, 

donec reddat hominibus secundum actus suos et 
opera Adae secundum praesumptionem illius, 

donec iudicet iudicium plebis suae et oblectabit 
istos misericordia sua. 

Speciosa misericordia in tempore tribulationis, 
quasi nubes pluviae in tempore siccitatis. 

Miserere nostri, Deus omnium, et respice nos et 
ostende nobis lucem miserationum tuarum; 

et immitte timorem tuum super gentes, quae non 
exquisierunt te, ut cognoscant quia non est Deus 
nisi tu, et enarrent magnalia tua. 

Alleva manum tuam super gentes alienas, ut videant 
potentiam tuam. 

Sicut enim in conspectu eorum sanctificatus es in 
nobis, sic in conspectu nostro magnificaberis in 
eis, 

ut cognoscant, sicut et nos cognovimus, quoniam 
non est Deus praeter te, Domine. 

Innova signa et itera mirabilia, 

glorifica manum et firma brachium dextrum, 

excita furorem et effunde iram, 

tolle adversarium et afflige inimicum. 

Festina tempus et memento praefinitionis, et 
enarrentur mirabilia tua. 

In ira flammae devoretur, qui salvatur; et, qui 
pessimant plebem tuam, inveniant perditionem. 

Contere caput principum inimicorum dicentium: " 
Non est alius praeter nos!". 

Congrega omnes tribus Iacob et hereditabis eos 
sicut ab initio. 

Miserere plebi tuae, super quam invocatum est 
nomen tuum, et Israel, quem coaequasti primogenito 
tuo. 

Miserere civitati sanctificationis tuae, 
Ierusalem, loco requiei tuae. 

Reple Sion maiestate tua et gloria tua templum 
tuum. 

Da testimonium his, qui ab initio creaturae tuae 
sunt, et suscita praedicationes, quas locuti sunt 
in nomine tuo. 

Da mercedem sustinentibus te, ut prophetae tui 
fideles inveniantur. Et exaudi orationes servorum 
tuorum, 

secundum beneplacitum super populo tuo, et dirige 
nos in viam iustitiae, et sciant omnes, qui 
habitant terram, quia tu es Deus saeculorum. 

Omnem escam manducabit venter, et est cibus cibo 
melior; 

fauces percipiunt cibum ferae, et cor sensatum 
verba mendacia. 

Cor pravum dabit tristitiam, et homo peritus 
retribuet illi. 

Omnem masculum excipiet mulier, est autem filia 
melior filia. 

Species mulieris exhilarat faciem viri sui, et 
super omnem concupiscentiam hominis superducit 
desiderium. 

Insuper, si est super lingua eius curatio et 
mitigatio et misericordia, non est vir illius 
secundum filios hominum. 

Qui possidet mulierem bonam, inchoat possessionem, 
adiutorium secundum illum est et columna requiei. 

Ubi non est saepes, diripietur vinea, et ubi non 
est mulier, ingemiscet errans. 

Quis credit ei, qui non habet nidum et deflectens 
ubicumque obscuraverit, quasi succinctus latro 
exsiliens de civitate in civitatem? 

Omnis amicus dicet: " Et ego amicitiam copulavi! 
"; sed est amicus solo nomine amicus. Nonne 
tristitia appropinquans usque ad mortem: 

sodalis et amicus ad inimicitiam conversus? 

O praesumptio nequissima, unde creata es cooperire 
aridam malitia et dolositate illius? 

Sodalis amico coniucundatur in oblectationibus et 
in tempore tribulationis adversarius erit; 

sodalis amico condolet causa ventris et contra 
hostem accipiet scutum. 

Non obliviscaris amici tui in animo tuo et non 
immemor sis illius in opibus tuis. 

Noli consiliari cum eo, qui tibi insidiatur, et a 
zelantibus te absconde consilium. 

Omnis consiliarius prodit consilium, sed est 
consiliarius pro semetipso. 

A consiliario serva animam tuam et prius scito 
quae sit illius necessitas et ipse enim animo suo 
cogitabit 

ne forte mittat super te sortem et dicat tibi: 

" Bona est via tua " et stet e contrario videre 
quid tibi eveniat. 

Noli consiliari cum invido et a zelante te 
consilium absconde; nec cum muliere de ea, quae ei 
aemulatur, cum timido de bello, cum negotiatore de 
traiecticio, cum emptore de venditione, cum viro 
livido de gratiis agendis, 

cum impio de pietate, cum inhonesto de honestate, 
cum operario otioso de omni opere, 

cum mercennario annuali de consummatione anni, cum 
servo pigro de multa operatione: non attendas his 
in omni consilio. 

Sed cum viro timorato assiduus esto, quemcumque 
cognoveris observantem mandata, 

cuius anima est secundum animam tuam, et qui, cum 
titubaveris in tenebris, condolebit tibi. 

Et consilium cordis statue tecum; non est enim 
tibi aliud fidelius illo. 

Anima viri enuntiat aliquando vera quam septem 
circumspectores sedentes in excelso ad 
speculandum. 

Et in his omnibus deprecare Altissimum, ut dirigat 
in veritate viam tuam. 

Ante omnia opera verbum verax praecedat te, et 
ante omnem actum consilium stabile. 

Radix consiliorum cor, ex quo partes quattuor 
oriuntur: bonum et malum, vita et mors; et 
dominatrix illorum est assidua lingua. 

Est vir peritus multorum eruditor et animae suae 
inutilis est. 

Est qui sophistice loquitur et odibilis est; in 
omni cibo voluptatis defraudabitur. 

Non est illi data a Domino gratia: omni enim 
sapientia defraudatus est. 

Est sapiens animae suae sapiens, et fructus sensus 
illius super corpus suum. 

Vir sapiens plebem suam erudit, et fructus sensus 
illius fideles sunt. 

Vir sapiens implebitur benedictionibus, et omnes 
videntes illum beatum dicent. 

Vita viri in numero dierum; dies autem Israel 
innumerabiles sunt. 

Sapiens in populo hereditabit honorem, et nomen 
illius erit vivens in aeternum. 

Fili, in vita tua tenta animam tuam et vide si 
quid obnoxium ei est: non des illi. 

Non enim omnia omnibus expediunt, et non omni 
animae omne genus placet. 

Noli avidus esse in omni epulatione et non te 
effundas super omnem escam. 

In multis enim escis erit infirmitas, et aviditas 
appropinquabit usque ad choleram. 

Propter crapulam multi obierunt; qui autem 
abstinens est, adiciet vitam. 

Honora medicum propter necessitatem; etenim illum 
creavit Altissimus. 

A Deo est enim illi sapientia, et a rege accipiet 
donationem. 

Disciplina medici exaltabit caput illius, et in 
conspectu magnatorum collaudabitur. 

Altissimus creavit de terra medicamenta, et vir 
prudens non abhorrebit illa. 

Nonne a ligno indulcata est aqua amara, 

ut agnoscerent homines virtutem illius? Et dedit 
hominibus scientiam Altissimus, ut honoraretur in 
mirabilibus suis. 

In his curans mitigabit dolorem, et unguentarius 
faciet pigmenta suavitatis, ut non consumantur 
opera eius: 

et salus super faciem terrae. 

Fili, in tua infirmitate ne despicias teipsum, sed 
ora Dominum, et ipse curabit te. 

Averte a delicto et dirige manus et ab omni 
peccato munda cor tuum; 

da suavitatem et memoriam similaginis et impingua 
oblationem pro opibus tuis. Et da locum medico, 

etenim illum Dominus creavit; et non discedat a 
te, quia opera eius sunt necessaria. 

Est enim tempus, quando per manus illorum est 
solacium. 

Ipsi vero Dominum deprecabuntur, ut dirigat ad 
rectam cognitionem et prosperet curationem. 

Qui delinquit in conspectu eius, qui fecit eum, 
incidet in manus medici. 

Fili, in mortuum produc lacrimas et, quasi dira 
passus, incipe lamentationem et secundum iudicium 
contege corpus illius et non despicias sepulturam 
illius. 

Amare fer fletum et perfice lamentum 

et fac luctum secundum meritum eius, uno die vel 
duobus propter detractionem, et consolare propter 
tristitiam. 

A tristitia enim festinat mors, et tristitia 
cordis flectit virtutem. 

In abductione permanet tristitia, et vita inopis 
maledictio cordis. 

Ne dederis in tristitia cor tuum, sed repelle eam 
a te et memento novissimorum. 

Ne ultra memineris: neque enim est conversio; et 
huic nihil proderis et teipsum pessimabis. 

Memor esto iudicii eius, sic enim erit et tuum: 
mihi heri, et tibi hodie. 

In requie mortui requiescere fac memoriam eius et 
consolare in illo in exitu spiritus sui. 

Sapientia scribae in opportunitate vacationis; et, 
qui minoratur operatione, ipse sapientia 
replebitur. Qua sapientia replebitur, 

qui tenet aratrum et qui gloriatur in iaculo 
stimuli? Boves agitat et conversatur in operibus 
eorum, et enarratio eius in filiis taurorum. 

Cor suum dabit ad versandos sulcos, et vigilia 
eius in sagina vaccarum. 

Sic omnis faber et architectus, qui noctem tamquam 
diem transigit, qui sculpit signacula sculptilia, 
et assiduitas eius variare picturam; cor suum 
dabit in similitudinem picturae, et vigilia sua 
perficere opus. 

Sic faber ferrarius sedens iuxta incudem et 
considerans opus ferri; vapor ignis uret carnes 
eius, et in calore fornacis concertatur. 

Vox mallei exsurdat aurem eius, et contra 
similitudinem vasis oculus eius. 

Cor suum dabit in consummationem operum et vigilia 
sua ornare in perfectionem. 

Sic figulus sedens ad opus suum, convertens 
pedibus suis rotam, qui in sollicitudine positus 
est semper propter opus suum, et in numero est 
omnis operatio eius; 

in brachio suo formabit lutum et ante canos suos 
curvabit virtutem suam: 

cor suum dabit, ut consummet linitionem, et 
vigilia sua mundare fornacem. 

Omnes hi in manibus suis speraverunt, et 
unusquisque in arte sua sapiens est. 

Sine his omnibus non aedificabitur civitas, 

et non inhabitabunt nec inambulabunt. Verumtamen 
in consilium populi non requirentur et in 
ecclesiam non transilient; 

super sellam iudicis non sedebunt et decretum 
iudicii non intellegent neque palam facient 
disciplinam et iudicium et in parabolis non 
invenientur; 

sed creaturam laboris confirmabunt, et sollicitudo 
illorum in operatione artis. 

Qui autem accommodat animam suam ad timorem Dei et 
in lege Altissimi meditatur, sapientiam omnium 
antiquorum exquiret et in prophetiis vacabit. 

Narrationem virorum nominatorum conservabit et in 
versutias parabolarum simul introibit. 

Occulta proverbiorum exquiret et in absconditis 
parabolarum conversabitur. 

In medio magnatorum ministrabit et in conspectu 
principum apparebit. 

In terram alienigenarum gentium pertransiet; bona 
enim et mala in hominibus tentabit. 

Cor suum tradet ad vigilandum diluculo ad Dominum, 
qui fecit illum, et in conspectu Altissimi 
deprecabitur. 

Aperiet os suum in oratione et pro delictis suis 
deprecabitur. 

Si enim Dominus magnus voluerit, spiritu 
intellegentiae replebitur. 

Ipse tamquam imbres mittet eloquia sapientiae suae 
et in oratione confitebitur Domino. 

Et ipse diriget consilium et disciplinam et in 
absconditis eius considerabit. 

Ipse palam faciet disciplinam doctrinae suae et in 
lege testamenti Domini gloriabitur. 

Collaudabunt multi sapientiam eius, et usque in 
saeculum non delebitur. 

Non recedet memoria eius, et nomen eius requiretur 
a generatione in generationem; 

sapientiam eius enarrabunt gentes, et laudem eius 
enuntiabit ecclesia. 

Si permanserit, nomen derelinquet plus quam mille, 
et, si requieverit, proderit sibi. 

Adhuc meditabor et enarrabo; ut luna die duodecimo 
repletus sum. 

Obaudite me, filii pii, et quasi rosa plantata 
super rivos aquarum florebit caro vestra; 

quasi libanus odorem suavitatis habete, 

florete flores quasi lilium. Date vocem et 
collaudate canticum et benedicite Dominum in 
omnibus operibus suis. 

Date nomini eius magnificentiam et confitemini 
illi in laudatione eius et in canticis labiorum et 
citharis; et sic dicetis in confessione: 

" Opera Domini universa bona valde, et omne, quod 
praecepit, tempore suo erit! ". Non est dicere: " 
Quid est hoc? " aut " Ad quid istud? "; omnia enim 
in tempore suo conquirentur. 

In verbo eius stetit aqua sicut congeries, et in 
sermone oris illius exceptoria aquarum; 

quoniam in praecepto ipsius placor fit, et non est 
minoratio in salutare ipsius. 

Opera omnis carnis coram illo, et non est quidquam 
absconditum ab oculis eius. 

A saeculo usque in saeculum respicit, et nihil est 
mirabile in conspectu eius. 

Non est dicere: " Quid est hoc! " aut " Ad quid 
istud? "; omnia enim in usum suum creata sunt. 

Benedictio illius quasi fluvius inundavit 

et sicut cataclysmus aridam inebriavit. Sic ira 
ipsius gentes, quae non exquisierunt eum, 
disperdet, 

quomodo convertit aquas in salsuginem. Viae illius 
sanctis directae sunt; sic peccatoribus 
offensiones in ira eius. 

Bona bonis creata sunt ab initio, sic peccatoribus 
bona et mala. 

Primum necessaria vitae hominum aqua, ignis et 
ferrum, sal, lac et panis similagineus et mel et 
sanguis uvae et oleum et vestimentum: 

haec omnia sanctis in bona, sic et impiis et 
peccatoribus in mala convertentur. 

Sunt spiritus, qui ad vindictam creati sunt et in 
furore suo confirmaverunt tormenta sua; 

in tempore consummationis effundent virtutem et 
furorem eius, qui fecit illos, placabunt: 

ignis, grando, fames et mors, omnia haec ad 
vindictam creata sunt; 

bestiarum dentes et scorpii et serpentes et 
romphaea vindicans in exterminium impios: 

in mandatis eius gaudebunt et super terram in 
necessitates praeparabuntur et in temporibus suis 
non praeterient verbum. 

Propterea ab initio confirmatus et consiliatus sum 
et cogitavi et scriptis mandavi: 

" Opera Domini omnia bona, et omnem usum hora sua 
subministrabit ". 

Non est dicere: " Hoc illo nequius est ": omnia 
enim in tempore suo comprobabuntur. 

Et nunc in omni corde et ore collaudate et 
benedicite nomen Domini. 

Occupatio magna creata est omnibus hominibus, et 
iugum grave super filios Adam a die exitus de 
ventre matris eorum usque in diem reditus in 
matrem omnium: 

cogitationes eorum et timores cordis, adinventio 
exspectationis, dies finitionis. 

A residente super sedem gloriosam, usque ad 
humiliatum in terra et cinere; 

ab eo, qui portat hyacinthum et coronam, usque ad 
eum, qui operitur lino crudo: furor, zelus, 
tumultus, fluctuatio et timor mortis et iracundia 
perseverans et contentio. 

Et in tempore requiei in cubili somnus noctis 
immutat scientiam eius. 

Modicum tamquam nihil in requie, et ab eo in 
somnis quasi in die laborat 

conturbatus in visu cordis sui tamquam qui 
evaserit a facie belli; in tempore somni 
necessarii exsurrexit et admirans ad nullum 
timorem. 

Cum omni carne ab homine usque ad pecus; et super 
peccatores septuplum amplius: 

ad haec mors, sanguis, contentio et romphaea, 
oppressiones, fames et contritio et flagella. 

Super iniquos creata sunt haec omnia, et propter 
illos factus est cataclysmus. 

Omnia, quae de terra sunt, in terram convertentur, 
et omnia, quae de aquis sunt, in mare revertentur. 

Omne munus corruptionis et iniquitas delebitur, et 
fides in saeculum stabit. 

Substantiae iniustorum sicut fluvius siccabuntur 
et sicut tonitruum magnum in pluvia evanescent. 

In aperiendo manus suas laetabitur, sic 
praevaricatores in consummationem deficient. 

Nepotes impiorum non multiplicabunt ramos, et 
radices immundae super cacumen petrae. 

Viriditas super omnem aquam et ad oram fluminis 
ante omne fenum evelletur. 

Gratia sicut paradisus in benedictionibus, et 
eleemosyna in saeculum permanet. 

Vita sibi sufficientis et operarii condulcabitur, 
et super utrumque, eius qui inveniet thesaurum. 

Filii et aedificatio civitatis confirmant nomen, 
et super haec mulier immaculata computabitur. 

Vinum et musica laetificant cor, et super utraque 
dilectio sapientiae. 

Tibiae et psalterium suavem faciunt melodiam, et 
super utraque lingua suavis. 

Gratiam et speciem desiderabit oculus, et super 
haec virides sationes. 

Amicus et sodalis in tempore convenientes, et 
super utrosque mulier cum viro. 

Fratres et adiutorium in tempore tribulationis, et 
super utraque eleemosyna liberabit. 

Aurum et argentum firmant pedem, et super utrumque 
consilium acceptum habetur. 

Facultates et virtutes exaltant cor, et super haec 
timor Domini. 

Non est in timore Domini minoratio, et non est 
super eo inquirere adiutorium. 

Timor Domini sicut paradisus benedictionis, et 
super omnem gloriam obumbratio eius. 

Fili, in tempore vitae tuae ne indigeas; melius 
est enim mori quam indigere. 

Vir respiciens in mensam alienam, non est vita 
eius in computatione vitae. Contaminat enim animam 
suam cibis alienis; 

vir autem disciplinatus et eruditus custodiet se. 

In ore impudentis condulcabitur mendicatio, et in 
ventre eius ignis ardebit. 

O mors, quam amara est memoria tua homini pacem 
habenti in substantiis suis, 

viro quieto et, cuius viae directae sunt in 
omnibus, et adhuc valenti accipere voluptatem! 

O mors, bonum est iudicium tuum homini indigenti 
et, qui minoratur viribus, 

defecto aetate et, cui de omnibus cura est, qui 
fiduciam amisit et perdidit patientiam! 

Noli metuere iudicium mortis; memento eorum, qui 
ante te fuerunt et qui superventuri sunt tibi: hoc 
iudicium a Domino omni carni; 

et quid resistis beneplacito Altissimi? Sive decem 
sive centum sive mille anni, 

non est enim in inferno accusatio vitae. 

Filii abominationum fiunt filii peccatorum, et qui 
conversantur in sedibus impiorum; 

filiorum peccatorum periet hereditas, et cum 
semine illorum assiduitas opprobrii. 

De patre impio queruntur filii, quoniam propter 
illum sunt in opprobrio. 

Vae vobis, viri impii, qui dereliquistis legem 
Domini Altissimi! 

Et, si nati fueritis, in maledictione nascemini; 
et, si mortui fueritis, in maledictione erit pars 
vestra. 

Omnia, quae de terra sunt, in terram convertentur, 
sic impii a maledicto in perditionem. 

Luctus hominum in corpore ipsorum; nomen autem 
impiorum non bonum delebitur. 

Curam habe de bono nomine; hoc enim magis 
permanebit tibi quam mille thesauri pretiosi et 
magni: 

bonae vitae numerus dierum, bonum autem nomen 
permanebit in aevum. 

Melior est homo, qui abscondit stultitiam suam, 
quam homo, qui abscondit sapientiam suam. 
Sapientia enim abscondita et thesaurus 
invisibilis, quae utilitas in utrisque? 

Disciplinam in pace conservate, filii; 

verumtamen reveremini iudicium meum: 

non est enim bonum omnem reverentiam observare, et 
non omnis pudor probatus. 

Erubescite a patre et a matre de fornicatione et a 
praesidente et a potente de mendacio, 

a principe et a iudice de delicto, a synagoga et 
plebe de iniquitate, 

a socio et amico de iniustitia et de loco, in quo 
habitas, 

de furto, de veritate Dei et testamento, de 
impositione cubiti super mensam et a despectione 
dati et accepti, 

a salutantibus de silentio, a respectu mulieris 
fornicariae et ab aversione vultus cognati 

et ab auferendo partem et non restituendo 

et a respiciendo mulierem alieni viri et a 
curiositate in ancillam eius, neque steteris ad 
lectum eius; 

ab amicis de sermonibus improperii, et, cum 
dederis, ne improperes; 

et ab iteratione sermonis auditus et a revelatione 
sermonis absconditi. Et eris vere sine confusione 
et invenies gratiam in conspectu omnium hominum. 
Ne pro his omnibus confundaris, ne accipias 
personam, ut delinquas: 

de lege Altissimi et testamento et de iudicio, 
iustificans impium, 

de ratione sociorum et viatorum et de datione 
hereditatis alienorum, 

de aequalitate staterae et ponderum, de 
acquisitione multorum et paucorum, 

de pretio emptionis negotiatorum et de multa 
disciplina filiorum et servo pessimo latus 
sanguinare. 

Super mulierem nequam bonum est signum; 

ubi manus multae sunt, claude et, quodcumque 
trades, numera et appende: datum vero et acceptum 
omne describe. 

De disciplina insensati et fatui et de seniore, 
qui iudicatur de fornicatione; et eris eruditus in 
veritate et probatus in conspectu omnium vivorum. 

Filia patri est abscondita vigilia, et sollicitudo 
eius aufert somnum: in adulescentia sua, ne forte 
adulta efficiatur, viro nuptum locata, ne odibilis 
fiat; 

ne quando polluatur in virginitate sua et in 
paternis suis gravida inveniatur; ne forte viro 
desponsata transgrediatur aut, cum eo commorata, 
ne sterilis inveniatur. 

Super filiam immodestam confirma custodiam, ne 
quando faciat te in opprobrium venire inimicis, in 
detractionem in civitate et obiectionem plebis, et 
confundat te in multitudine populi. 

Omni homini ne det speciem et in medio mulierum 
non commoretur; 

de vestimentis enim procedit tinea, et a muliere 
iniquitas mulieris. 

Melior est enim iniquitas viri quam mulier 
benefaciens, et mulier confundens in opprobrium. 

Memor ero igitur operum Domini et, quae vidi, 
annuntiabo: in sermonibus Domini opera eius, et 
factum est in voluntate sua iudicium. 

Sol illuminans per omnia respexit, et gloria 
Domini plenum est opus eius. 

Non valent sancti Domini enarrare omnia mirabilia 
eius. Confirmavit Dominus exercitus suos stabiliri 
coram gloria sua. 

Abyssum et cor hominum investigavit et in astutia 
eorum excogitavit. 

Cognovit enim Dominus omnem scientiam et inspexit 
in signum aevi annuntians, quae praeterierunt et 
quae superventura sunt, et revelans vestigia 
occultorum. 

Non praeterit illum omnis cogitatus, et non 
abscondit se ab eo ullus sermo. 

Magnalia sapientiae suae ordinavit, unicus est 
ante saeculum et usque in saeculum; neque augetur 

neque minuitur et non eget alicuius consilio. 

Quam desiderabilia omnia opera eius, et tamquam 
scintilla spectatu! 

Omnia haec vivunt et manent in saeculum, et in 
omni necessitate omnia obaudiunt ei; 

omnia duplicia, unum contra unum, et non fecit 
quidquam deficiens. 

Alterum alterius confirmat bonum; et quis 
satiabitur videns gloriam eius? 

Gloria altitudinis firmamentum puritatis, species 
caeli in visione gloriae. 

Sol in apparitione annuntians in processu: vas 
admirabile, opus Excelsi. 

In meridiano suo exurit terram; et in conspectu 
ardoris eius quis poterit sustinere? Fornacem 
ventilans in operibus ardoris tripliciter, 

sol exurens montes, vapores igneos exsufflans et 
refulgens radiis suis obcaecat oculos. 

Magnus Dominus, qui fecit illum et sermonibus eius 
festinavit iter. 

Et luna stat in tempus suum, in ostensionem 
temporis et signum aevi. 

A luna signum diei festi; luminare, quod minuitur 
in consummatione. 

Mensis secundum nomen eius est, crescens 
mirabiliter in consummatione. 

Vas castrorum in excelsis, in firmamento caeli 
resplendens gloriose. 

Species caeli gloria stellarum, mundum illuminans 
in excelsis Domini. 

In verbis Sancti stabunt iuxta praeceptum et non 
deficient in vigiliis suis. 

Vide arcum et benedic eum, qui fecit illum; valde 
speciosus est in splendore suo. 

Gyravit caelum in circuitu gloriae suae, manus 
Excelsi tetenderunt illum. 

Imperio suo acceleravit nivem et properat 
coruscationes iudicii sui. 

Propterea aperti sunt thesauri, et evolaverunt 
nebulae sicut aves. 

In magnitudine sua firmavit nubes, et confracti 
sunt lapides grandinis. Vox tonitrui eius 
tremefacit terram, 

in conspectu eius commovebuntur montes. In 
voluntate eius aspirabit notus, 

tempestas aquilonis et congregatio spiritus. 

Et, sicut aves deponentes ad sedendum, aspergit 
nivem, et, sicut locusta demergens, descensus 
eius: 

pulchritudinem candoris eius admirabitur oculus, 
et super imbrem eius expavescet cor. 

Gelu sicut salem effundet super terram, et, dum 
gelaverit, fit tamquam cacumina tribuli. 

Frigidus ventus aquilo flabit, et gelabit 
crystallus super aquam; super omnem congregationem 
aquarum requiescet, et sicut lorica induet se 
aqua. 

Devorabit montes et exuret desertum et exstinguet 
viridem sicut ignis. 

Medicina omnium in festinatione nebulae, et ros 
obvians ab ardore hilarescet. 

Cogitatione sua placavit abyssum et plantavit in 
illa insulas. 

Qui navigant mare, enarrant pericula eius, et 
audientes auribus nostris admiramur. 

Illic praeclara opera et mirabilia, varia 
bestiarum genera et omnium pecorum et creatura 
belluarum. 

Propter ipsum iter prosperat angelus eius, et in 
sermone eius composita sunt omnia. 

Multa dicemus et deficiemus verbis; consummatio 
autem sermonum: " Ipse est omnia!". 

Glorificantes ad quid valebimus? Ipse enim Magnus 
super omnia opera sua. 

Terribilis Dominus et magnus vehementer, et 
mirabilis potentia ipsius. 

Glorificantes Dominum exaltate, quantumcumque 
potueritis: supervalebit enim adhuc, et 
admirabilis magnificentia eius. 

Exaltantes eum replemini virtute; ne laboretis, 
non enim pervenietis usquam. 

Quis vidit eum et enarrabit? Et quis magnificabit 
eum sicut est? 

Multa abscondita sunt maiora his; pauca enim 
vidimus operum eius. 

Omnia autem Dominus fecit et pie agentibus dedit 
sapientiam. 

Laus patrum. Laudemus viros gloriosos et parentes 
nostros in generatione sua. 

Multam gloriam fecit Dominus, magnificentiam suam 
a saeculo. 

Dominantes in potestatibus suis, homines magni 
virtute et prudentia sua praediti, nuntiantes in 
prophetiis, 

regentes populum in consiliis et peritia 
scripturae populos; verba sapientiae in disciplina 
eorum, 

requirentes modos musicos et narrantes carmina 
scripturarum; 

homines divites innixi virtute, pulchritudinis 
studium habentes, pacificantes in domibus suis. 

Omnes isti in generationibus gentis suae gloriam 
adepti sunt et a diebus suis habentur in laudibus. 

De illis nati sunt, qui reliquerunt nomen narrandi 
laudes eorum. 

Et sunt quorum non est memoria: perierunt quasi 
qui non fuerint; et nati sunt quasi non nati, et 
filii ipsorum post ipsos. 

Sed hi viri misericordiae sunt, quorum pietates 
non fuerunt in oblivione. 

Cum semine eorum permanent, bona hereditas, 
nepotes eorum, 

et in testamentis stetit semen eorum; 

et filii eorum propter illos. Usque in aeternum 
manet semen eorum, et gloria eorum non 
derelinquetur. 

Corpora ipsorum in pace sepulta sunt, et nomen 
eorum vivit in generationem et generationem; 

sapientiam ipsorum narrent populi, et laudem eorum 
nuntiet ecclesia. 

Henoch placuit Deo et translatus est in paradisum, 
ut det gentibus paenitentiam. 

Noe inventus est perfectus iustus et in tempore 
iracundiae factus est reconciliatio; 

propter eum dimissum est reliquum terrae, cum 
factum est diluvium: 

testamenta saeculi posita sunt apud illum, ne 
deleri posset diluvio omnis caro. 

Abraham magnus pater multitudinis gentium, et non 
est inventa macula in gloria eius; qui conservavit 
legem Excelsi et fuit in testamento cum illo. 

In carne eius stare fecit testamentum, et in 
tentatione inventus est fidelis. 

Ideo iure iurando statuit illi benedici gentes in 
semine eius, crescere illum quasi terrae cumulum 

et ut stellas exaltare semen eius et hereditare 
illos a mari usque ad mare et a Flumine usque ad 
terminos terrae. 

Et in Isaac eodem modo statuit propter Abraham 
patrem eius. 

Benedictionem omnium gentium dedit illi Dominus et 
testamentum confirmavit super caput Iacob. 

Agnovit eum in benedictionibus suis et dedit illi 
hereditatem et divisit illi partem in tribubus 
duodecim. 

Et eduxit ex illo hominem misericordiae 
invenientem gratiam in oculis omnis carnis, 

dilectum a Deo et hominibus Moysen, cuius memoria 
in benedictione est. 

Similem illum fecit in gloria sanctorum et 
magnificavit eum in timore inimicorum et in verbis 
suis signa acceleravit. 

Glorificavit illum in conspectu regum et ius dedit 
illi ad populum suum et ostendit illi gloriam 
suam. 

In fide et lenitate ipsius sanctum fecit illum et 
elegit eum ex omni carne. 

Auditam fecit illi vocem suam et induxit illum in 
nubem; 

et dedit illi coram praecepta et legem vitae et 
disciplinae, docere Iacob testamentum suum et 
iudicia sua Israel. 

Excelsum fecit Aaron sanctum similem ei, fratrem 
eius de tribu Levi. 

Statuit illum in testamentum aeternum et dedit 
illi sacerdotium gentis, et beatificavit illum in 
gloria 

et circumcinxit eum zona gloriae. Et induit eum 
perfecto decore et coronavit eum in vasis 
virtutis: 

femoralia et tunicam et umerale posuit ei et 
cinxit illum tintinnabulis aureis, malis granatis 
plurimis in gyro, 

ut daret sonitum in incessu suo, auditum faceret 
sonitum in templo in memoriam filiis gentis suae. 

Stola sancta auro et hyacintho et purpura, opus 
textile rationale iudicii et cingulum, 

tortum coccum opere artificis, gemmae pretiosae 
super rationale in ligatura auri, opere lapidarii 
sculptis, in memoriam cum scriptura sculpta 
secundum numerum tribuum Israel. 

Corona aurea super mitram eius, lamina cum signo 
sanctitatis, gloria honoris, opus virtutis et 
desideria oculorum, perfecta pulchritudo. 

Sic pulchra ante ipsum non fuerunt talia in 
sempiternum; 

non induet illa alienigena aliquis, sed tantum 
filii ipsius soli et nepotes eius per omne tempus. 

Sacrificium ipsius consumitur igne cotidie iuge 
bis. 

Complevit Moyses manus eius et unxit illum oleo 
sancto. 

Factum est illi in testamentum aeternum et semini 
eius sicut dies caeli: ministrare illi et fungi 
sacerdotio et benedicere populum suum in nomine 
eius. 

Ipsum elegit ab omni vivente offerre sacrificium 
Deo, incensum et adipes et incendere bonum odorem 
et memoriale et placare pro populo suo. 

Et dedit illi in praeceptis suis potestatem, in 
testamentis iudiciorum: docere Iacob testimonia et 
in lege sua lucem dare Israel. 

Quia contra illum steterunt alieni, et propter 
invidiam circumdederunt illum homines in deserto, 
qui erant cum Dathan et Abiram, et congregatio 
Core in iracundia furoris sui. 

Vidit Dominus Deus, et non placuit illi, et 
consumpti sunt in impetu iracundiae eius. 

Fecit illis monstra et consumpsit illos in flamma 
ignis. 

Et addidit Aaron gloriam et dedit illi hereditatem 
et primitias frugum terrae divisit illi. 

Panem ipsis in primis paravit in satietatem, nam 
et sacrificia Domini edent, quae dedit illi et 
semini eius. 

Ceterum in terra gentis non hereditabit, et pars 
non est illi in gente: ipse est enim pars eius et 
hereditas. 

Et Phinees filius Eleazari tertius in gloria est, 
zelando timorem Domini; 

et stetit in ruptura pro gente, in bonitate et 
alacritate animae suae placuit Deo pro lsrael. 

Ideo statuit illi testamentum pacis, principem 
sanctorum et gentis suae, ut sit illi et semini 
eius sacerdotii dignitas in aeternum. 

Et testamentum David regi filio Iesse de tribu 
Iudae, hereditas viri coram gloria eius, hereditas 
Aaron et semini eius. Det vobis sapientiam in cor 
vestrum iudicare gentem suam in iustitia, ne 
abolerentur bona ipsorum, et gloria ipsorum in 
generationes aeternas. 

Fortis in bello Iesus filius Nun, successor Moysi 
in prophetis, qui fuit secundum nomen suum 

maximus in salutem electorum Dei, qui vindicet in 
insurgentes hostes, ut heredem faciat Israel. 

Quam gloriam adeptus est in tollendo manus suas et 
iactando contra civitatem acinacem! 

Quis ante illum restitit? Nam bella Domini ipse 
perduxit. 

An non in manu eius impeditus est sol, et una dies 
facta est quasi duo? 

Invocavit Altissimum potentem in oppugnando 
inimicos undique; et audivit illum magnus Dominus 
in saxis grandinis virtutis valde fortis. 

Impetum fecit contra gentem hostilem et in 
descensu perdidit contrarios, 

ut cognoscant gentes armaturam eius, quia contra 
Deum bellum eorum est: etenim secutus est a tergo 
Potentis. 

Et in diebus Moysi misericordiam fecit, ipse et 
Chaleb filius Iephonne, stare contra 
congregationem, prohibere gentem a peccatis et 
perfringere murmur malitiae. 

Ideo et ipsi duo liberati sunt a numero 
sescentorum milium peditum, ut inducerent illos in 
hereditatem, in terram, quae manat lac et mel. 

Et dedit Dominus ipsi Chaleb fortitudinem, et 
usque in senectutem permansit illi, ut ascenderet 
in excelsum terrae locum; et semen ipsius obtinuit 
hereditatem, 

ut viderent omnes filii Israel quia bonum est 
obsequi Domino. 

Et iudices singuli suo nomine, quorum non est 
corruptum cor, qui non aversi sunt a Domino: 

sit memoria illorum in benedictione, et ossa eorum 
pullulent de loco suo, 

et nomen eorum renovet filiis illorum sanctorum 
virorum. 

Dilectus a Domino suo Samuel propheta Domini 
instituit imperium et unxit principes in gente 
sua. 

In lege Domini congregationem iudicavit, et 
visitavit Deus Iacob, et in fide sua probatus est 
propheta; 

et cognitus est in verbis suis fidelis in visione. 

Et invocavit Dominum omnipotentem, in oppugnando 
hostes circumstantes undique, in oblatione agni 
lactentis. 

Et intonuit de caelo Dominus et in sonitu magno 
auditam fecit vocem suam 

et contrivit principes Tyriorum et omnes duces 
Philisthim. 

Et ante tempus dormitionis aeternae testimonium 
praebuit in conspectu Domini et christi eius: " 
Pecunias et usque ad calceamenta ab omni carne non 
accepi "; et non accusavit illum homo. 

Et, postquam dormivit, prophetavit et notum fecit 
regi et ostendit illi finem vitae suae et 
exaltavit vocem suam de terra in prophetia ad 
delendam impietatem gentis. 

Post hunc surrexit Nathan propheta in diebus 
David. 

Et quasi adeps separatus a sacrificio salutari, 
sic David a filiis Israel. 

Cum leonibus lusit quasi cum agnis et in ursis 
similiter fecit, sicut in agnis ovium. 

In iuventute sua numquid non occidit gigantem et 
abstulit opprobrium de gente? 

In agitando manu fundam deiecit exsultationem 
Goliath. 

Nam invocavit Dominum altissimum, et dedit in 
dextera eius virtutem tollere hominem fortem in 
bello et exaltare cornu gentis suae. 

Sic de decem milibus glorificaverunt eum et 
laudaverunt eum in benedictionibus Domini, in 
offerendo illi coronam gloriae. 

Contrivit enim inimicos undique et humiliavit 
Philisthim contrarios, usque in hodiernum diem 
contrivit cornu ipsorum. 

In omni opere suo dedit confessionem Sancto et 
Excelso in verbo gloriae; 

de omni corde suo laudavit Dominum et dilexit 
Deum, qui fecit illum. 

Et stare fecit cantores contra altare et in sono 
eorum dulces fecit modos. 

Dedit in celebrationibus decus et ornavit tempora 
usque ad consummationem anni, dum laudarent nomen 
sanctum Domini, et ante mane resonaret 
sanctuarium. 

Dominus purgavit peccata ipsius et exaltavit in 
aeternum cornu eius et dedit illi testamentum 
regni et sedem gloriae in Israel. 

Post ipsum surrexit filius sensatus, et propter 
illum habitavit in securitate. 

Salomon imperavit in diebus pacis; cui Deus 
requiem dedit in circuitu, ut conderet domum in 
nomine suo et pararet sanctuarium in sempiternum. 
Quemadmodum eruditus es in iuventute tua 

et impletus es quasi flumen sapientia! Terram 
retexit anima tua, 

et replesti eam in comparationibus aenigmatum. Ad 
insulas longe divulgatum est nomen tuum, et 
dilectus es in pace tua. 

In cantilenis et proverbiis et comparationibus et 
interpretationibus te miratae sunt terrae. 

In nomine Domini Dei, cui est cognomen Deus 
Israel, 

collegisti quasi orichalcum aurum et ut plumbum 
cumulasti argentum. 

Sed reclinasti femora tua mulieribus, subiugatus 
es in corpore tuo. 

Dedisti maculam in gloria tua et profanasti semen 
tuum, inducens iracundiam ad liberos tuos et 
ingemiscere faciens super stultitia tua, 

ut fieret imperium bipartitum, et ex Ephraim 
inciperet imperium infidele. 

Deus autem non derelinquet misericordiam suam et 
non corrumpet nec delebit verba sua neque perdet a 
stirpe nepotes electi sui et semen eius, qui 
diligit Dominum, non corrumpet. 

Dedit autem reliquum Iacob et David de ipso 
stirpem. 

Et finem habuit Salomon cum patribus suis 

et dereliquit post se de semine suo gentis 
stultitiam 

et imminutum prudentia, Roboam, qui avertit gentem 
consilio suo. 

Et Ieroboam filius Nabat, qui peccare fecit Israel 
et dedit viam peccandi Ephraim; et plurima 
redundaverunt peccata ipsorum valde, 

ita ut expelleret illos a terra sua. 

Et exquisierunt omnes nequitias, usque dum 
perveniret super illos vindicta. 

Et surrexit Elias propheta quasi ignis, et verbum 
ipsius quasi facula ardebat. 

Qui induxit in illos famem et zelo suo paucos 
fecit eos. 

Verbo Domini continuit caelum et deiecit de caelo 
ignem ter. 

Quam amplificatus es, Elias, in mirabilibus tuis! 
Et quis potest similiter gloriari tibi? 

Qui suscitasti mortuum de sorte mortis ab inferis 
in verbo Domini. 

Qui deiecisti reges ad perniciem et gloriosos de 
lecto suo et confregisti facile potentiam ipsorum; 

qui audis in Sinai indicium et in Horeb iudicia 
vindictae. 

Qui ungis reges ad retributionem et prophetas 
facis successores post te; 

qui receptus es in turbine ignis et in curru 
equorum igneorum; 

qui scriptus es paratus in tempora lenire 
iracundiam Domini ante furorem, convertere cor 
patris ad filium et restituere tribus Iacob. 

Beati sunt, qui te viderunt et in amicitia tua 
dormierunt! 

Nam et nos vita quidem vivemus, post mortem autem 
non erit tale nomen nostrum. 

Elias quidem in turbine tectus est, et in Eliseo 
completus est spiritus eius. In diebus suis non 
pertimuit principem, et potentia nemo vicit illum; 

nec superavit illum verbum aliquod, et mortuum 
prophetavit corpus eius. 

In vita sua fecit monstra et in morte mirabilia 
operatus est. 

In omnibus istis non paenituit populum, et non 
recesserunt a peccatis suis, usque dum eiecti sunt 
de terra sua et dispersi sunt in omnem terram; 

et relicta est gens perpauca, et princeps in domo 
David. 

Quidam ipsorum fecerunt, quod placeret Deo; alii 
autem multiplicaverunt peccata. 

Ezechias munivit civitatem suam et induxit in 
medium ipsius aquam et fodit ferro rupem et 
aedificavit ad aquam puteum. 

In diebus ipsius ascendit Sennacherib et misit 
Rabsacen et discessit, et sustulit manum suam in 
Sion et superbus factus est in exaltatione sua. 

Tunc mota sunt corda et manus ipsorum, et 
doluerunt quasi parturientes mulieres 

et invocaverunt Dominum misericordem et 
expandentes manus suas extulerunt ad eum, et 
Sanctus audivit cito vocem ipsorum. 

Non est commemoratus peccatorum illorum neque 
dedit illos inimicis suis, sed purgavit eos in 
manu Isaiae sancti prophetae; 

percussit castra Assyriorum et contrivit illos 
angelus eius. 

Nam fecit Ezechias quod placuit Deo et fortiter 
ivit in via David patris sui, quam mandavit illi 
Isaias propheta, magnus et fidelis in visione sua. 

In diebus ipsius retro rediit sol, et addidit regi 
vitam. 

Spiritu magno vidit ultima et consolatus est 
lugentes in Sion; usque in sempiternum ostendit 
futura 

et abscondita, antequam evenirent. 

Memoria Iosiae in compositionem odoris facta opere 
pigmentarii; 

in omni ore quasi mel indulcabitur eius memoria et 
ut musica in convivio vini. 

Ipse est directus divinitus in paenitentia gentis 
et tulit abominationes impietatis; 

et gubernavit ad Dominum cor suum et in diebus 
peccatorum corroboravit pietatem. 

Praeter David et Ezechiam et Iosiam, omnes 
peccatum commiserunt; 

nam reliquerunt legem Altissimi reges Iudae et 
contempserunt timorem Dei; 

dederunt enim regnum suum aliis et gloriam suam 
alienae genti; 

incenderunt electam sanctuarii civitatem et 
desertas fecerunt vias ipsius in manu Ieremiae. 

Nam male tractaverunt illum, ipse autem a ventre 
matris consecratus est propheta evertere et eruere 
et perdere et iterum aedificare et plantare et 
renovare. 

Ezechiel, qui vidit visionem gloriae, quam 
ostendit illi in curru cherubim. 

Nam et commemoratus est inimicorum in imbre et 
benefacere illis, qui ostenderunt rectas vias. 

Et duodecim prophetarum ossa pullulent de loco 
suo; nam corroboraverunt Iacob et redemerunt eos 
in fide virtutis. 

Quomodo amplificemus Zorobabel? Nam et ipse quasi 
signum in dextera manu; 

sic et Iesua filius Iosedec. Qui in diebus suis 
aedificaverunt domum et exaltaverunt templum 
sanctum Domino paratum in gloriam sempiternam. 

Et Nehemias: in memoria multi temporis, qui erexit 
nobis muros eversos et stare fecit portas et 
seras; qui erexit domos nostras. 

Nemo creatus est in terra qualis Henoch; nam et 
ipse assumptus est a terra. 

Neque ut Ioseph natus est homo, princeps fratrum, 
firmamentum gentis; 

et ossa ipsius visitata sunt et post mortem 
prophetaverunt. 

Seth et Sem apud homines gloriam adepti sunt et 
super omnem animam in origine Adam. 

Simon, Oniae filius, sacerdos magnus, qui in vita 
sua suffulsit domum et in diebus suis corroboravit 
templum. 

Templi etiam altitudo ab ipso fundata est, 
substructura elata parietis templi. 

In diebus ipsius excisa est piscina aquarum, 
lacus, quasi maris superficies eius. 

Qui curavit gentem suam a latrone et firmavit eam 
ab obsidione. 

Quam gloriosus apparuit, cum prospiceret e 
tabernaculo in egressu domus velamenti! 

Quasi stella matutina in medio nebulae et quasi 
luna plena in diebus festi 

et quasi sol refulgens super templum Dei. 

Quasi arcus refulgens inter nebulas gloriae et 
quasi flos rosarum in diebus vernis et quasi 
lilia, quae sunt in transitu aquae, et quasi flos 
Libani in diebus aestatis; 

quasi ignis effulgens et tus ardens in igne, 

quasi vas auri solidum ornatum omni lapide 
pretioso, 

quasi oliva pullulans fructibus et cupressus in 
nubes se extollens, in accipiendo ipsum stolam 
gloriae et vestiri eum in consummationem 
magnificentiae. 

In ascensu altaris sancti, cum gloriam daret 
peribolo sanctuarii 

et acciperet partes de manu sacerdotum, et ipse 
stans iuxta aram, et circa illum corona fratrum, 
quasi plantatio cedri in monte Libano, 

sic circa illum steterunt quasi rami palmae omnes 
filii Aaron in gloria sua. 

Oblatio autem Domini in manibus ipsorum coram omni 
synagoga Israel, et consummatione fungens in ara, 
ordinans oblationem Omnipotentis. 

Porrexit manum suam in libatione et libavit de 
sanguine uvae; 

effudit in fundamento altaris odorem divinum 
excelso Principi. 

Tunc exclamaverunt filii Aaron, in tubis 
productilibus sonuerunt et auditam fecerunt vocem 
magnam in memoriam coram Deo altissimo. 

Tunc omnis populus simul properaverunt et 
ceciderunt in faciem super terram adorare Dominum 
Deum suum et dare preces omnipotenti Deo excelso. 

Et laudaverunt psallentes in vocibus suis, et 
magnus resonabat cantus suavitatis plenus. 

Et rogavit populus Dominum excelsum in prece coram 
Misericorde, usque dum perfectus est honor Domini; 
et munus suum perfecerunt. 

Tunc descendens manus suas extulit in omnem 
congregationem filiorum Israel dare benedictionem 
Domini in labiis suis et in nomine ipsius 
gloriari; 

et iteraverunt adorationem suam, ut acciperent 
benedictionem Altissimi. 

Et nunc benedicite Deum omnium, qui magna facit in 
omni terra, exaltans dies nostros a ventre matris 
nostrae et faciens nobiscum secundum suam 
misericordiam. 

Det nobis iucunditatem cordis et fieri pacem in 
diebus nostris in Israel per dies sempiternos; 

credere Israel nobiscum esse Dei misericordiam, ut 
liberet nos in diebus nostris. 

Duas gentes odit anima mea, tertia autem non est 
quidem gens: 

qui sedent in monte Seir et Philisthim et stultus 
populus, qui habitat in Sichimis. 

Doctrinam sapientiae et disciplinae scripsit in 
codice isto Iesus filius Sirach, Ierosolymita, qui 
effudit sapientiam de corde suo. 

Beatus, qui in istis versatur sermonibus; qui 
ponit illa in corde suo, sapiens erit semper. 

Si enim haec fecerit, ad omnia valebit, quia timor 
Domini vestigium eius est. 

Oratio Iesu filii Sirach. " Confitebor tibi, 
Domine rex; et collaudabo te Deum salvatorem meum. 

Confitebor nomini tuo, quoniam adiutor et 
protector factus es mihi 

et liberasti corpus meum a perditione, a laqueo 
linguae iniquae et a labiis operantium mendacium, 
et in conspectu insurgentium factus es mihi 
adiutor. 

Et liberasti me, secundum magnitudinem 
misericordiae et nominis tui, a laqueis 
praeparatis ad escam, 

de manibus quaerentium animam meam et de multis 
tribulationibus, quae circumdederunt me, 

a pressura flammae, quae circumdedit me, et de 
medio ignis, ubi non sum aestuatus; 

de altitudine ventris inferi et a lingua 
coinquinata et a verbo mendacii, a iaculo linguae 
iniustae. 

Appropinquavit usque ad mortem anima mea, 

et vita mea appropinquans erat in inferno deorsum. 

Circumdederunt me undique, et non erat qui 
adiuvaret; respiciens eram ad adiutorium hominum, 
et non erat. 

Memoratus autem sum misericordiae tuae, Domine, et 
operationis tuae, quae a saeculo est, 

quoniam eruis sustinentes te, Domine, et liberas 
eos de manibus iniquorum. 

Exaltavi de terra supplicationem meam et pro morte 
defluente deprecatus sum. 

Invocavi Dominum: "Pater meus es tu, ne 
derelinquas me in die tribulationis meae et in 
tempore superborum sine adiutorio. 

Laudabo nomen tuum assidue et collaudabo illud in 
confessione". Et exaudita est oratio mea. 

Et liberasti me de perditione et eripuisti me de 
tempore iniquo. 

Propterea confitebor et laudem dicam tibi et 
benedicam nomini Domini. 

Cum adhuc iunior essem, priusquam oberrarem, 
quaesivi sapientiam palam in oratione mea; 

ante templum postulabam pro illa et usque in 
novissimis inquiram eam, et effloruit tamquam 
praecox uva. 

Laetatum est cor meum in ea, ambulavit pes meus 
iter rectum; a iuventute mea investigabam eam. 

Inclinavi modice aurem meam et excepi illam 

et multam inveni mihimetipsi sapientiam et multum 
profeci in ea: 

danti mihi sapientiam dabo gloriam. 

Consiliatus sum enim, ut facerem illam; et 
quaesivi bonum et non confundar. 

Colluctata est anima mea in illa, et in faciendo 
legem diligens fui. 

Manus meas extendi in altum et incognoscibilia 
eius intellexi. 

Animam meam direxi ad illam et in purificatione 
inveni eam. 

Possedi cum ipsa cor ab initio; propter hoc non 
derelinquar. 

Venter meus conturbatus est quaerendo illam; 
propterea bonam possedi possessionem. 

Dedit mihi Dominus linguam mercedem meam, et in 
ipsa laudabo eum. 

Appropiate ad me, indocti, et congregate vos in 
domo disciplinae. 

Quid adhuc retardatis in his, dum animae vestrae 
sitiunt vehementer? 

Aperui os meum et locutus sum: "Comparate vobis 
sine argento 

et collum vestrum subicite iugo, et suscipiat 
anima vestra disciplinam: in proximo est enim 
invenire eam. 

Videte oculis vestris quia modicum laboravi et 
inveni mihi multam requiem. 

Assumite disciplinam in multo numero argenti et 
copiosum aurum possidete in ea. 

Laetetur anima vestra in misericordia eius, et non 
confundemini in laude ipsius. 

Operamini opus vestrum ante tempus, et dabit vobis 
mercedem vestram in tempore suo" ". 

Et haec verba, quae scripsit Baruch filius Neriae 
filii Maasiae filii Sedeciae filii Asadei filii 
Helciae in Babylone, 

in anno quinto, in septima die mensis, in tempore 
quo ceperunt Chaldaei Ierusalem et incenderunt eam 
igni. 

Et legit Baruch verba libri huius in aures 
Iechoniae filii Ioachim regis Iudae et in aures 
omnis populi venientis ad librum 

et in aures potentium et filiorum regum et in 
aures seniorum et in aures omnis populi a minimo 
usque ad maximum universorum habitantium in 
Babylonia, ad flumen Sud. 

Et flebant et ieiunabant et orabant in conspectu 
Domini. 

Et collegerunt argentum, prout poterant manus 
singulorum, 

et miserunt in Ierusalem ad Ioachim filium Helciae 
filii Salom sacerdotem et ad sacerdotes et ad 
omnem populum, qui inventi sunt cum illo in 
Ierusalem, 

cum acciperet vasa domus Domini, quae ablata 
fuerant de templo, ut referret ea in terram Iudae, 
decima die mensis Sivan: vasa argentea, quae fecit 
Sedecias filius Iosiae rex Iudae, 

postquam adduxit Nabuchodonosor rex Babylonis 
Iechoniam et principes et inclusores et potentes 
et populum terrae ex Ierusalem et induxit eos in 
Babylonem. 

Et dixerunt: "Ecce misimus ad vos pecuniam; emite 
ex ea pecunia holocausta et pro peccato et tus et 
facite oblationem et afferte super altare Domini 
Dei nostri; 

et orate pro vita Nabuchodonosor regis Babylonis 
et pro vita Balthasar filii eius, ut sint dies 
eorum, sicuti sunt dies caeli super terram; 

et dabit Dominus virtutem nobis et illuminabit 
oculos nostros, et vivemus sub umbra 
Nabuchodonosor regis Babylonis et sub umbra 
Balthasar filii eius et serviemus eis multis 
diebus et inveniemus gratiam in conspectu eorum. 

Et orate pro nobis ad Dominum Deum nostrum, quia 
peccavimus Domino Deo nostro, et non avertit se 
indignatio Domini et ira eius a nobis usque in 
hunc diem. 

Et legetis librum hunc, quem misimus ad vos 
recitari in domo Domini, in die sollemni et in 
diebus constitutis, 

et dicetis: Domino Deo nostro iustitia, nobis 
autem confusio faciei, sicut hodiernus dies homini 
Iudae et habitatoribus Ierusalem 

et regibus nostris et principibus nostris et 
sacerdotibus nostris et prophetis nostris et 
patribus nostris: 

peccavimus enim ante Dominum et non credidimus ei 

et non audivimus vocem Domini Dei nostri, ut 
ambularemus in mandatis Domini, quae dedit ante 
faciem nostram. 

A die qua Dominus eduxit patres nostros de terra 
Aegypti et usque ad hanc diem eramus contumaces in 
Dominum Deum nostrum et temere egimus, ne 
audiremus vocem eius, 

et adhaeserunt nobis mala et maledictio, quam 
constituit Dominus Moysi servo suo in die, qua 
eduxit patres nostros de terra Aegypti dare nobis 
terram fluentem lac et mel, sicut hic dies. 

Et non audivimus vocem Domini Dei nostri secundum 
omnia verba prophetarum, quos misit ad nos, 

et abivimus unusquisque in sensu cordis nostri 
mali ad serviendum diis alienis, facientes mala 
sub oculis Dei nostri. 

Et statuit Dominus verbum suum, quod locutus est 
super nos et super iudices nostros, qui iudicabant 
Israel, et super reges nostros et super principes 
nostros et super omnem hominem Israel et Iudae, 

ut induceret super nos mala magna, quae non sunt 
facta sub omni caelo, secundum quae fecit in 
Ierusalem, secundum ea quae scripta sunt in lege 
Moysi, 

comedere nos unumquemque carnes filii sui et 
unumquemque carnes filiae suae. 

Et dedit illos subditos omnibus regnis, quae in 
circuitu nostro sunt, in opprobrium et in 
desolationem in omnibus populis, qui in circuitu 
nostro sunt, quo dispersit illos Dominus, 

et facti sunt subtus et non supra, quia peccavimus 
Deo nostro non oboediendo voci eius. 

Domino Deo nostro iustitia, nobis autem et 
patribus nostris confusio faciei, sicut hic dies; 

quae locutus est Dominus super nos, omnia mala 
haec venerunt super nos, 

et non sumus deprecati faciem Domini, ut 
averteremur unusquisque a cogitationibus cordis 
nostri pessimi. 

Et vigilavit Dominus super mala et induxit ea 
super nos, quia iustus est Dominus in omnibus 
operibus suis, quae mandavit nobis. 

Et non oboedivimus voci eius, ut ambularemus in 
praeceptis Domini, quae dedit ante faciem nostram. 

Et nunc, Domine, Deus Israel, qui eduxisti populum 
tuum de terra Aegypti in manu valida, in signis et 
portentis et in virtute magna et in brachio 
excelso et fecisti tibi nomen, sicut hic dies, 

peccavimus, impie fecimus, inique egimus, Domine 
Deus noster, in omnibus iustificationibus tuis. 

Avertatur ira tua a nobis, quia derelicti sumus 
pauci in gentibus, quo dispersisti nos. 

Exaudi, Domine, orationem nostram et deprecationem 
nostram et eripe nos propter te et da nobis 
gratiam ante faciem eorum, qui nos abduxerunt, 

ut sciat omnis terra quia tu es Dominus Deus 
noster, et quia nomen tuum invocatum est super 
Israel et super genus eius. 

Domine, prospice de domo sancta tua et attende in 
nos; inclina, Domine, aurem tuam et audi. 

Aperi, Domine, oculos tuos et vide, quia non 
mortui, qui in inferno sunt, quorum spiritus 
ablatus est a visceribus eorum, dabunt gloriam et 
iustificationem Domino, 

sed anima, quae tristis est super magnitudinem, 
quae incedit curva et infirma, et oculi 
deficientes et anima esuriens dabunt tibi gloriam 
et iustitiam, Domine. 

Quia non in iustificationibus patrum nostrorum et 
regum nostrorum nos prosternimus preces nostras 
ante faciem tuam, Domine Deus noster; 

quia immisisti indignationem tuam et iram tuam 
super nos, sicut locutus es in manibus puerorum 
tuorum prophetarum dicens: 

"Sic dicit Dominus: Inclinate umerum vestrum et 
servite regi Babylonis et sedebitis super terram, 
quam dedi patribus vestris. 

Et si non audieritis vocem Domini, ut serviatis 
regi Babylonis, deficere faciam a civitatibus 
Iudae et a plateis Ierusalem 

vocem laetitiae et vocem iucunditatis et vocem 
sponsi et vocem sponsae, et erit omnis terra sine 
vestigio ab inhabitantibus". 

Et non audivimus vocem tuam, ut serviremus regi 
Babylonis; et statuisti verba tua, quae locutus es 
in manibus puerorum tuorum prophetarum, ut 
eicerentur ossa regum nostrorum et ossa patrum 
nostrorum de loco suo; 

et ecce sunt proiecta in calore diei et in gelu 
noctis, et mortui sunt in doloribus malis, in fame 
et in gladio et in peste. 

Et posuisti domum, super quam invocatum est nomen 
tuum, sicut hic dies propter malitiam domus Israel 
et domus Iudae. 

Et fecisti in nos, Domine Deus noster, secundum 
omnem moderationem tuam et secundum omnem 
miserationem tuam magnam, 

sicut locutus es in manu pueri tui Moysi in die, 
quo mandasti ei scribere legem tuam coram filiis 
Israel 

dicens: "Si non audieritis vocem meam, profecto 
turba haec magna et multa convertetur in parvam 
inter gentes, quo eos dispergam; 

quia scivi quod me non audient, quia populus est 
dura cervice. Et convertentur ad cor suum in terra 
captivitatis suae 

et scient quia ego Dominus Deus illorum, et dabo 
illis cor intellegens et aures audientes, 

et laudabunt me in terra captivitatis suae et 
memores erunt nominis mei; 

et avertent se a dorso suo duro et a nequissimis 
adinventionibus suis, quia memores erunt viae 
patrum suorum, qui peccaverunt coram Domino. 

Et convertam eos in terram, quam iuravi patribus 
eorum, Abraham, Isaac et Iacob; et possidebunt eam 
et multiplicabo eos, et non minorabuntur; 

et statuam illis testamentum aeternum, ut sim 
illis in Deum, et ipsi erunt mihi in populum, et 
ultra iam non movebo populum meum Israel a terra, 
quam dedi illis". 

Domine omnipotens, Deus Is rael, anima in 
angustiis et spiri tus anxius clamat ad te. 

Audi, Domine, et miserere, quia peccavimus in 
conspectu tuo; 

quia tu sedens es in aeternum, et nos pereuntes in 
aeternum. 

Domine omnipotens, Deus Israel, audi nunc 
orationem defunctorum Israel et filiorum eorum, 
qui peccaverunt in conspectu tuo, qui non 
audierunt vocem Domini Dei sui, et adhaeserunt 
nobis mala. 

Noli memor esse iniquitatum patrum nostrorum, sed 
memor esto manus tuae et nominis tui in hoc 
tempore, 

quia tu es Dominus Deus noster, et laudabimus te, 
Domine, 

quia propter hoc dedisti timorem tuum in cor 
nostrum, ut invocaremus nomen tuum; et laudabimus 
te in captivitate nostra, quia avertimus a corde 
nostro omnem iniquitatem patrum nostrorum, qui 
peccaverunt in conspectu tuo. 

Ecce nos hodie in captivitate nostra, quo nos 
dispersisti in opprobrium et in maledictum et in 
expiationem, secundum omnes iniquitates patrum 
nostrorum, qui discesserunt a Domino Deo nostro ". 

Audi, Israel, mandata vitae; auribus percipite, ut 
sciatis prudentiam. 

Quid est, Israel? Quid est quod in terra es 
inimicorum? 

Inveterasti in terra aliena, coinquinatus es 
mortuis, reputatus es cum eis, qui apud inferos 
sunt. 

Dereliquisti fontem sapientiae! 

Si in via Dei ambulasses, habitasses in pace in 
aeternum. 

Disce, ubi sit prudentia, ubi fortitudo, ubi sit 
intellectus, ut scias simul, ubi sit longiturnitas 
dierum et vita, ubi sit lumen oculorum et pax. 

Quis invenit locum eius? Et quis intravit in 
thesauros eius? 

Ubi sunt principes gentium et qui dominantur 
bestiis, quae sunt super terram, 

qui in avibus caeli ludunt, 

qui argentum thesaurizant et aurum, in quo 
confidunt homines, neque est finis acquisitionis 
eorum; qui argentum fabricant et solliciti sunt, 
nec est inquisitio operum illorum? 

Exterminati sunt et ad inferos descenderunt, et 
alii loco eorum surrexerunt. 

Iuvenes viderunt lumen et habitaverunt super 
terram; viam autem disciplinae non cognoverunt 

nec intellexerunt semitas eius; neque susceperunt 
eam filii eorum, a via eorum longe facti sunt. 

Neque audita est in Chanaan neque visa est in 
Theman. 

Filii quoque Agar, qui exquirunt sapientiam super 
terram, negotiatores Merran et Theman et 
fabulatores et inquisitores prudentiae: viam autem 
sapientiae non cognoverunt neque commemorati sunt 
semitas eius. 

O Israel, quam magna est domus Dei, et ingens 
locus possessionis eius! 

Magnus est et non habet finem, excelsus est et 
immensus. 

Ibi fuerunt gigantes nominati illi, qui ab initio 
fuerunt, statura magna, scientes bellum. 

Non illos elegit Deus neque viam disciplinae dedit 
illis; 

et perierunt, quia non habuerunt prudentiam, 
perierunt propter insipientiam suam. 

Quis ascendit in caelum et accepit eam et deduxit 
eam de nubibus? 

Quis transfretavit mare et invenit eam et 
apportabit eam auro electo? 

Non est qui noverit viam eius, neque qui cogitet 
semitam eius. 

Sed qui scit omnia, novit eam, adinvenit eam 
prudentia sua; qui composuit terram in aeternum 
tempus, implevit eam iumentis quadrupedibus; 

qui mittit lumen et vadit, vocavit illud, et 
oboedivit ei in tremore. 

Stellae autem splenduerunt in custodiis suis et 
laetatae sunt. 

Vocavit eas, et dixerunt: "Adsumus"; luxerunt cum 
laetitia ei, qui fecit eas. 

Hic est Deus noster, non aestimabitur alter 
adversus eum. 

Invenit omnem viam disciplinae et dedit eam Iacob 
puero suo et Israel dilecto suo. 

Post haec super terram visa est et inter homines 
conversata est. 

Ipsa est liber praeceptorum Dei et lex, quae 
permanet in aeter num. Omnes, qui tenent eam, ad 
vitam; qui autem relinquunt eam, morientur. 

Convertere, Iacob, et apprehende eam; perambula ad 
splendorem in lumine eius. 

Noli dare alteri gloriam tuam et dignitates tuas 
genti alienae. 

Beati sumus, Israel, quia, quae placent Deo, nobis 
nota sunt. 

Confide, popule meus, memoria Israel: 

venumdati estis gentibus non in perditionem, sed, 
quia irritastis Deum, traditi estis adversariis. 

Exacerbastis enim eum, qui fecit vos, 
sacrificantes daemonibus et non Deo. 

Obliti autem estis Deum, qui vos pavit, Deum 
aeternum, et contristastis eam, quae vos 
enutrivit, Ierusalem. 

Vidit enim supervenientem vobis iram a Deo et 
dixit: " Audite, vicinae Sion: Superinduxit mihi 
Deus luctum magnum. 

Vidi enim captivitatem filiorum meorum et 
filiarum, quam superinduxit illis Aeternus. 

Nutrivi enim illos cum iucunditate, dimisi autem 
illos cum fletu et luctu. 

Nemo gaudeat super me, viduam et derelictam a 
multis; desolata sum propter peccata filiorum 
meorum, quia declinaverunt a lege Dei. 

Iustificationes autem eius non cognoverunt neque 
ambulaverunt in viis mandatorum Dei neque semitas 
disciplinae in iustitia eius ingressi sunt. 

Veniant vicinae Sion; et memores estote 
captivitatis filiorum meorum et filiarum, quam 
superinduxit illis Aeternus. 

Superinduxit enim illis gentem de longinquo, 
gentem improbam et alterius linguae, qui non sunt 
reveriti senem neque parvulorum miserti sunt 

et abduxerunt dilectos viduae et a filiabus unicam 
desolaverunt ". 

Ego autem, quid possum adiuvare vos? 

Qui enim superinduxit in vos mala, eripiet vos de 
manu inimicorum vestrorum. 

Abite, filii, abite; ego enim derelicta sum sola. 

Exui me stola pacis, indui autem me cilicio 
obsecrationis meae, clamabo ad Aeternum in diebus 
meis. 

Confidite, filii, clamate ad Deum, et eripiet vos 
de dominatione, de manu inimicorum. 

Ego enim speravi ab Aeterno salutem vestram; et 
venit mihi gaudium a Sancto super misericordia, 
quae veniet vobis cito ab Aeterno, salutari 
vestro. 

Emisi enim vos cum luctu et fletu; reddet autem 
mihi vos Deus cum gaudio et laetitia in aeternum. 

Nam, sicut nunc viderunt vicinae Sion vestram 
captivitatem, sic videbunt cito a Deo vestram 
salutem, quae superveniet vobis cum magna gloria 
et splendore Aeterni. 

Filii, patienter sustinete iram, quae vobis a Deo 
supervenit; persecutus est te inimicus tuus, sed 
cito videbis perditionem in cervicem eorum 
ascendentem. 

Delicati mei ambulaverunt vias asperas, ducti sunt 
ut grex direptus ab inimicis. 

Confidite, filii, et clamate ad Deum; erit enim 
vestra ab inductore memoria. 

Nam sicut fuit mens vestra, ut erraretis a Deo, 
conversi decuplate studium quaerendi eum; 

qui enim induxit in vos mala, inducet in vos 
aeternam iucunditatem cum salute vestra. 

Confide, Ierusalem; consolabitur enim te, qui te 
nominavit. 

Miseri, qui te nocuerunt et qui exsultati sunt in 
casu tuo! 

Miserae civitates, quibus servierunt filii tui; 
misera, quae accepit filios tuos! 

Sicut enim gavisa est in tua ruina et laetata est 
in tuo casu, ita contristabitur in sua solitudine. 

Et amputabo exsultationem multitudinis, et 
laetitia eius erit in luctum. 

Ignis enim superveniet illi ab Aeterno in dies 
longinquos, et inhabitabitur a daemoniis plurimum 
temporis. 

Circumspice ad orientem, Ierusalem, et vide 
iucunditatem, quae a Deo tibi superventura est. 

Ecce veniunt filii tui, quos emisisti, veniunt 
congregati ab ortu usque ad occasum verbo Sancti, 
gaudentes in Dei gloria. 

Exue te, Ierusalem, stola luctus et vexationis 
tuae et indue te decore eius, quae a Deo tibi data 
est gloriae in aeternum. 

Circumda te diploide iustitiae, quae a Deo est, et 
impone mitram capiti tuo gloriae Aeterni. 

Deus enim ostendet omni, quod sub caelo est, 
splendorem tuum. 

Vocabitur enim nomen tuum a Deo in aeternum: Pax 
iustitiae et Gloria culturae Dei. 

Surge, Ierusalem, et sta in excelso et circumspice 
ad orientem et vide congregatos filios tuos a 
solis ortu usque ad occasum verbo Sancti, 
gaudentes in memoria Dei. 

Exierunt enim abs te pedites abducti ab inimicis; 
inducet autem illos ad te portatos cum gloria 
sicut thronum regni; 

constituit enim Deus humiliare omnem montem 
excelsum et rupes perennes et convalles implere ad 
aequalitatem terrae, ut ingrediatur Israel in 
securitate gloriae Dei. 

Obumbrabunt autem et silvae et omne lignum 
suavitatis Israel ex praecepto Dei. 

Praeibit enim Deus Israel cum laetitia in lumine 
maiestatis suae, cum misericordia et iustitia, 
quae est ab ipso. 

Exemplum epistulae, quam misit Ieremias ad 
abducendos captivos in Babyloniam a rege 
Babyloniorum, ut nuntiaret illis secundum quod 
praeceptum est ei a Deo. 

Propter peccata, quae peccastis ante Deum, 
abducemini in Babyloniam captivi a Nabuchodonosor 
rege Babyloniorum. 

Ingressi itaque in Babylonem, eritis illic annis 
pluribus et tempus longum usque ad generationes 
septem; post hoc autem educam vos inde cum pace. 

Nunc autem videbitis in Babylone deos argenteos et 
aureos et ligneos in umeris portari, ostentantes 
metum gentibus. 

Cavete ergo, ne et vos assimilati assimilemini 
alienigenis, et metus vos capiat in ipsis. 

Videntes turbam ante et retro adorantem eos, 
dicite autem in corde vestro: " Te oportet 
adorare, Domine ". 

Angelus enim meus vobiscum est; ipse autem 
exquiret animas vestras. 

Nam lingua eorum polita a fabro; ipsa etiam 
inaurata et inargentata falsa sunt et non possunt 
loqui. 

Et sicut virgini ornatum amanti, accepto auro 
fabricantur 

coronas super capita deorum suorum. Interdum autem 
accidit etiam, ut sacerdotes, subtrahentes a diis 
aurum et argentum, erogent illud in semetipsos 

et dent ex ipso et prostitutis in lupanari. Et 
ornant illos ut homines vestimentis, deos 
argenteos et aureos et ligneos. 

Hi autem non liberantur ab aerugine et tinea. 

Opertis illis veste purpurea, extergunt faciem 
eorum propter pulverem domus, qui est plurimus 
super eos. 

Et sceptrum habet ut homo, iudex regionis, qui in 
se peccantem non interficiet. 

Habet etiam gladium in manu dextera et securim, se 
autem de bello et a latronibus non liberabit. Unde 
notum est quia non sunt dii; 

non ergo timueritis eos. Sicut enim vas hominis 
confractum inutile fit, tales sunt dii eorum. 

Collocatis illis in domo, oculi eorum pleni sunt 
pulvere ex pedibus introeuntium. 

Et sicut alicui, qui regem offendit, circumsaeptae 
sunt aulae, tamquam ad mortem ducto, domus eorum 
muniunt sacerdotes ostiis et clausuris et seris, 
ne a latronibus exspolientur. 

Lucernas accendunt et quidem plures quam sibi 
ipsis, quarum nullam videre possunt. 

Sunt autem sicut trabes in domo; corda vero eorum 
dicunt elingere serpentes, qui de terra sunt; dum 
comedunt eos et vestimentum eorum, non sentiunt. 

Nigrae fiunt facies eorum a fumo, qui in domo fit. 

Super corpus eorum et super caput volitant noctuae 
et hirundines et aves, similiter et cattae. 

Unde scietis quia non sunt dii; non ergo 
timueritis eos. 

Aurum enim, quod circa se habent ad speciem, nisi 
aliquis exterserit aeruginem, non fulgebit; neque 
enim, cum conflabantur, sentiebant. 

Ex omni pretio empta sunt, in quibus spiritus non 
est. 

Sine pedibus, in umeris portantur, ostentantes 
ignobilitatem suam hominibus; confunduntur et, qui 
excolunt ea, 

propter quod, ne forte cadat in terram, per ipsos 
erigetur. Neque, si quis illud erectum statuerit, 
per semetipsum movebitur neque, si inclinatum 
fuerit, erigetur; sed sicut mortuis munera illis 
apponuntur. 

Hostias vero eorum sacerdotes eorum vendunt et 
abutuntur; similiter et uxores eorum, ex ipsis 
partes sale condientes, neque mendico neque 
infirmo aliquid impertiunt. De sacrificiis eorum 
menstruatae et fetae contingunt. 

Scientes itaque ex his quia non sunt dii, ne 
timueritis eos. 

Unde enim vocabuntur dii? Quia mulieres apponunt 
diis argenteis et aureis et ligneis, 

et in domibus illorum sacerdotes sedent habentes 
tunicas scissas et capita et barbam rasam, quorum 
capita nuda sunt. 

Rugiunt autem clamantes coram diis suis sicut in 
cena mortui. 

A vestimento eorum auferunt sacerdotes et vestiunt 
uxores suas et filios suos. 

Neque si quid mali patiantur ab aliquo neque si 
bonum, poterint retribuere; neque constituere 
regem possunt neque auferre. 

Similiter neque divitias neque aes poterunt dare. 
Si quis illis votum voverit nec reddiderit, non 
requirent. 

De morte hominem non liberabunt neque infirmiorem 
a potentiore eripient. 

Hominem caecum ad visum non restituent, de 
necessitate hominem non liberabunt. 

Viduae non miserebuntur neque orphano benefacient. 

Lapidibus de monte similes sunt, lignea et 
inaurata et inargentata; qui autem excolunt illa, 
confundentur. 

Quomodo ergo aestimandum aut dicendum est esse 
illos deos? 

Adhuc etiam ipsi Chaldaei non honorant ea; qui cum 
viderint mutum non posse loqui, afferunt Bel 
postulantes illum loqui, 

quasi ipse possit sentire. Et non possunt ipsi, 
cum intellexerint, relinquere ea; sensum enim non 
habent. 

Mulieres autem circumdatae funibus in viis sedent 
succendentes furfurem; 

cum autem aliqua ex ipsis, attracta ab aliquo 
transeunte, dormierit cum eo, proximae suae 
exprobrat quod ea non sit digna habita, sicut 
ipsa, neque funis eius diruptus. 

Omnia autem, quae illis fiunt, falsa sunt; quomodo 
ergo aestimandum est aut dicendum illos esse deos? 

A fabris et ab aurificibus facti sunt; nihil aliud 
erunt, nisi id quod volunt artifices. 

Ipsi etiam, qui ea faciunt, non erunt multi 
temporis; itaque numquid possunt, quae ab ipsis 
fabricata sunt, esse dii? 

Reliquerunt enim falsa et opprobrium postea 
futuris. 

Nam cum supervenerit illis proelium et mala, 
cogitant apud se sacerdotes, ubi se abscondant cum 
illis. 

Quomodo ergo non est sentiendum quia non sunt dii, 
qui nec liberant se de bello nec de malis? 

Nam cum sint lignea et inaurata et inargentata, 
scietur postea quia falsa sunt; gentibus universis 
et regibus manifestum erit quia non sunt dii sed 
opera manuum hominum, et nullum Dei opus in illis 
est. 

Cui ergo non notum est quod non sunt dii? 

Regem enim regioni non suscitabunt neque pluviam 
hominibus dabunt. 

Iudicium quoque eorum non discernent nec regiones 
liberabunt iniuriam patientes, quia nihil possunt 
sicut corniculae inter medium caeli et terrae. 

Etenim cum inciderit in domum deorum ligneorum vel 
inauratorum vel inargentatorum ignis, sacerdotes 
quidem ipsorum fugient et liberabuntur; ipsi vero 
sicut trabes in medio comburentur. 

Regi autem et hostibus non resistent. Quomodo ergo 
aestimandum est aut recipiendum quia dii sunt? 

Neque a furibus neque a latronibus se liberabunt 
dii lignei et inaurati et inargentati; 

quibus hi fortiores sunt, quia aurum et argentum 
et vestimentum, quo operti sunt, auferent illis et 
abibunt; nec illi sibi auxilium ferent. 

Itaque melius est esse regem ostentantem virtutem 
suam aut vas in domo utile, quo uti potest is, qui 
possidet illud, quam falsi dii, aut etiam ostium 
in domo, quod custodit, quae in ea sunt, quam 
falsi dii, et columna lignea in regiis quam falsi 
dii. 

Sol quidem et luna et sidera, cum sint splendida 
et emissa ad utilitates, oboediunt; 

similiter et fulgur cum apparuerit, perspicuum 
est; eodem modo et spiritus in omni regione 
spirat; 

et nubes, quibus cum imperatum fuerit a Deo 
perambulare universum orbem, perficiunt, quod 
imperatum est; 

ignis etiam missus desuper, ut consumat montes et 
silvas, facit, quod praeceptum est: haec autem 
neque speciebus neque virtutibus uni eorum similia 
sunt. 

Unde neque aestimandum est neque dicendum illos 
esse deos, quando non possunt neque iudicium 
iudicare neque benefacere hominibus. 

Scientes itaque quia non sunt dii, ne timueritis 
eos. 

Neque enim regibus maledicent neque benedicent. 

Signa in caelo gentibus non ostendent neque ut sol 
lucebunt neque illuminabunt sicut luna. 

Bestiae meliores sunt illis, quae possunt, 
fugientes sub tegumentum, prodesse sibi. 

Nullo itaque modo nobis est manifestum quia sunt 
dii; propter quod ne timueritis eos. 

Nam sicut in cucumerario formido nihil custodit, 
ita sunt dii illorum lignei et inaurati et 
inargentati. 

Eodem modo et in horto spinae albae, super quam 
omnis avis sedet; similiter et mortuo proiecto in 
tenebris similes sunt dii eorum lignei et inaurati 
et inargentati. 

A purpura et bysso, quae super illos tineant, 
scietis quia non sunt dii; ipsa etiam postremo 
comeduntur, et erit opprobrium in regione. 

Melior est ergo homo iustus, qui non habet 
simulacra, nam erit longe ab opprobriis. 

Et factum est, postquam per cussit Alexander 
Philippi Mace do, qui prius regnavit in Graecia, 
egressus de terra Cetthim, Darium regem Persarum 
et Medorum, 

constituit proelia multa et obtinuit munitiones et 
interfecit reges terrae; 

et pertransiit usque ad fines terrae et accepit 
spolia multitudinis gentium, et siluit terra in 
conspectu eius, et exaltatum est et elevatum est 
cor eius. 

Et congregavit virtutem fortem nimis et obtinuit 
regiones gentium et tyrannos, et facti sunt illi 
in tributum. 

Et post haec decidit in lectum et cognovit quia 
moreretur; 

et vocavit pueros suos nobiles, qui secum erant 
nutriti a iuventute, et divisit illis regnum suum, 
cum adhuc viveret. 

Et regnavit Alexander annis duodecim et mortuus 
est. 

Et obtinuerunt pueri eius regnum, unusquisque in 
loco suo; 

et imposuerunt omnes sibi diademata post mortem 
eius, et filii eorum post eos annis multis. Et 
multiplicata sunt mala in terra. 

Et exiit ex eis radix peccatrix, Antiochus 
Epiphanes filius Antiochi regis, qui fuerat Romae 
obses, et regnavit in anno centesimo tricesimo 
septimo regni Graecorum. 

In diebus illis exierunt ex Israel filii iniqui et 
suaserunt multis dicentes: " Eamus et disponamus 
testamentum cum gentibus, quae circa nos sunt, 
quia, ex quo recessimus ab eis, invenerunt nos 
multa mala ". 

Et bonus visus est sermo in oculis eorum; 

et destinaverunt aliqui de populo et abierunt ad 
regem, et dedit illis potestatem, ut facerent 
iustitias gentium. 

Et aedificaverunt gymnasium in Hierosolymis 
secundum leges nationum; 

et fecerunt sibi praeputia et recesserunt a 
testamento sancto et iuncti sunt nationibus et 
venumdati sunt, ut facerent malum. 

Et paratum est regnum in conspectu Antiochi, et 
coepit regnare in terra Aegypti, ut regnaret super 
duo regna. 

Et intravit in Aegyptum in multitudine gravi, in 
curribus et elephantis et equitibus et navium 
multitudine; 

et constituit bellum adversus Ptolemaeum regem 
Aegypti, et veritus est Ptolemaeus a facie eius et 
fugit, et ceciderunt vulnerati multi. 

Et comprehenderunt civitates munitas in terra 
Aegypti, et accepit spolia terrae Aegypti. 

Et reversus est Antiochus, postquam percussit 
Aegyptum in centesimo et quadragesimo tertio anno, 
et ascendit ad Israel et ad Hierosolyma in 
multitudine gravi 

et intravit in sanctificationem cum superbia et 
accepit altare aureum et candelabrum luminis et 
universa vasa eius 

et mensam propositionis et libatoria et phialas et 
pateras aureas et velum et coronas et ornamentum 
aureum, quod in facie templi erat; et comminuit 
omnia. 

Et accepit argentum et aurum et vasa 
concupiscibilia et accepit thesauros occultos, 
quos invenit; 

et, sublatis omnibus, abiit in terram suam et 
fecit caedem hominum et locutus est superbia 
magna. 

Et factus est planctus magnus in Israel et in omni 
loco eorum; 

et ingemuerunt principes et seniores, virgines et 
iuvenes infirmati sunt, et speciositas mulierum 
immutata est, 

omnis maritus sumpsit lamentum, et, quae sedebat 
in toro maritali, lugebat; 

et commota est terra super habitantes in ea, et 
universa domus Iacob induit confusionem. 

Et post duos annos dierum misit rex principem 
tributorum in civitates Iudae et venit Ierusalem 
cum turba magna; 

et locutus est ad eos verba pacifica in dolo, et 
crediderunt ei. Et irruit super civitatem repente 
et percussit eam plaga magna et perdidit populum 
multum ex Israel. 

Et accepit spolia civitatis et succendit eam igne 
et destruxit domos eius et muros eius in circuitu; 

et captivas duxerunt mulieres et natos et pecora 
possederunt. 

Et aedificaverunt civitatem David muro magno et 
firmo et turribus firmis; et facta est illis in 
arcem. 

Et posuerunt illic gentem peccatricem, viros 
iniquos, et convaluerunt in ea; 

et posuerunt arma et escas et, congregatis spoliis 
Ierusalem, reposuerunt illic; et facti sunt in 
laqueum magnum. 

Et factum est hoc ad insidias sanctificationi et 
in diabolum malum in Israel semper; 

et effuderunt sanguinem innocentem per circuitum 
sanctificationis et contaminaverunt 
sanctificationem. 

Et fugerunt habitatores Ierusalem propter eos, et 
facta est habitatio exterorum, et facta est extera 
semini suo; et nati eius reliquerunt eam. 

Sanctificatio eius desolata est sicut solitudo, 
dies festi eius conversi sunt in luctum, sabbata 
eius in opprobrium, honor eius in nihilum. 

Secundum gloriam eius multiplicata est ignominia 
eius, et sublimitas eius conversa est in luctum. 

Et scripsit rex Antiochus omni regno suo, ut 
essent universi populus unus, 

et relinqueret unusquisque legem suam. Et 
receperunt omnes gentes secundum verbum regis 
Antiochi; 

et multi ex Israel consenserunt cultui eius et 
sacrificaverunt idolis et coinquinaverunt 
sabbatum. 

Et misit rex libros per manus nuntiorum in 
Ierusalem et in civitates Iudae, ut sequerentur 
leges gentium terrae, 

et prohibere holocausta et sacrificia et 
placationes fieri in templo Dei et contaminare 
sabbata et dies sollemnes 

et polluere sancta et sanctos, 

instruere aras et templa et idola et immolare 
porcina et pecora communia 

et relinquere filios suos incircumcisos et 
polluere animas eorum in omni immundo et 
abominatione, 

ita ut obliviscerentur legem et immutarent omnes 
iustificationes; 

et, quicumque non fecerit secundum verbum regis 
Antiochi, morietur. 

Secundum omnia verba haec scripsit omni regno suo 
et praeposuit consideratores super omnem populum 
et mandavit civitatibus Iudae immolare per 
civitatem et civitatem. 

Et congregati sunt multi de populo ad eos, omnes, 
qui dereliquerant legem Domini, et fecerunt mala 
in terra; 

et posuerunt Israel in abditis et in absconditis 
fugitivorum locis. 

Die quinta decima mensis Casleu, quinto et 
quadragesimo et centesimo anno, aedificavit 
abominationem desolationis super altare; et per 
civitates Iudae in circuitu aedificaverunt aras 

et ante ianuas domorum et in plateis 
sacrificabant. 

Et libros legis, quos invenerunt, combusserunt 
igne scindentes eos; 

et ubicumque inveniebatur apud aliquem liber 
testamenti, et si quis consentiebat legi, 
constitutio regis interficiebat eum. 

In virtute sua faciebant haec Israeli, omnibus, 
qui inveniebantur in omni mense et mense in 
civitatibus. 

Et quinta et vicesima die mensis sacrificabant 
super aram, quae erat super altare; 

et mulieres, quae circumciderant filios suos, 
interficiebant secundum iussum 

— et suspendebant infantes a cervicibus eorum 
— et domos eorum et eos, qui circumciderant 
illos. 

Et multi in Israel obtinuerunt et confortati sunt 
apud se, ut non manducarent immunda, 

et elegerunt mori, ut non polluerentur escis et 
non profanarent testamentum sanctum, et 
moriebantur. 

Et facta est ira magna super Israel valde. 

In diebus illis surrexit Mattha thias filius 
Ioannis filii Simeonis sacerdos ex filiis Ioarib 
ab Ierusalem et consedit in Modin. 

Et habebat filios quinque: Ioannem, qui 
cognominabatur Gaddis, 

et Simonem, qui vocabatur Thasi, 

et Iudam, qui vocabatur Maccabaeus, 

et Eleazarum, qui vocabatur Abaran, et Ionathan, 
qui vocabatur Apphus. 

Et vidit blasphemias, quae fiebant in Iuda et in 
Ierusalem, 

et dixit: " Vae mihi! Ut quid natus sum videre 
contritionem populi mei et contritionem civitatis 
sanctae? Et sederunt illic, cum daretur ea in 
manibus inimicorum, sanctificatio in manu 
extraneorum. 

Factum est templum eius sicut homo ignobilis, 

vasa gloriae eius captiva abducta sunt, trucidati 
sunt parvuli eius in plateis eius, iuvenes eius in 
gladio inimicorum. 

Quae gens non hereditavit regnum eius et non 
obtinuit spolia eius? 

Omnis ornatus eius ablatus est; quae erat libera, 
facta est ancilla. 

Et ecce sancta nostra et pulchritudo nostra et 
gloria nostra desolata est, et polluerunt ea 
gentes. 

Ut quid nobis adhuc vita? ". 

Et scidit vestimenta sua Matthathias et filii eius 
et operuerunt se ciliciis et planxerunt valde. 

Et venerunt, qui ex rege compellebant 
discessionem, in civitatem Modin, ut 
sacrificarent. 

Et multi de Israel accesserunt ad eos, et 
Matthathias et filii eius congregati sunt. 

Et responderunt, qui missi erant a rege, et 
dixerunt Matthathiae: " Princeps et nobilis et 
magnus es in hac civitate et confirmatus filiis et 
fratribus. 

Nunc accede primus et fac iussum regis, sicut 
fecerunt omnes gentes et viri Iudae et qui 
remanserunt in Ierusalem, et eris tu et filii tui 
inter amicos regis et tu et filii tui 
glorificabimini et argento et auro et muneribus 
multis ". 

Et respondit Matthathias et dixit magna voce: " 
Etsi omnes gentes, quae in domo regni sunt, regi 
oboediunt, ut discedat unusquisque ab officio 
patrum suorum, et consentiunt mandatis eius, 

et ego et filii mei et fratres mei ibimus in 
testamento patrum nostrorum. 

Propitius sit nobis Dominus, ne derelinquamus 
legem et iustificationes. 

Non audiemus verba regis, ut praetereamus officium 
nostrum dextra vel sinistra ". 

Et, ut cessavit loqui verba haec, accessit quidam 
Iudaeus in omnium oculis sacrificare super aram in 
Modin secundum iussum regis. 

Et vidit Matthathias et zelatus est, et 
contremuerunt renes eius; et attulit iram secundum 
iudicium et insiliens trucidavit eum super aram. 

Et virum regis, qui cogebat immolare, occidit in 
ipso tempore et aram destruxit; 

et zelatus est legem, sicut fecit Phinees Zambri 
filio Salom. 

Et exclamavit Matthathias voce magna in civitate 
dicens: " Omnis, qui zelum habet legis statuens 
testamentum, exeat post me ". 

Et fugit ipse et filii eius in montes, et 
reliquerunt quaecumque habebant in civitate. 

Tunc descenderunt multi quaerentes iustitiam et 
iudicium in desertum, ut sederent ibi, 

ipsi et filii eorum et mulieres eorum et pecora 
eorum, quoniam induraverant super eos mala. 

Et renuntiatum est viris regis et exercitui, qui 
erat in Ierusalem civitate David, quoniam 
descenderunt viri quidam, qui dissipaverant 
mandatum regis, in loca occulta in deserto. 

Et cucurrerunt post illos multi, et deprehendentes 
eos applicaverunt contra eos et constituerunt 
adversus eos proelium in die sabbatorum 

et dixerunt ad eos: " Usque hoc nunc! Exite et 
facite secundum verbum regis et vivetis ". 

Et dixerunt: " Non exibimus neque faciemus verbum 
regis, ut polluamus diem sabbatorum ". 

Et concitaverunt adversus eos proelium. 

Et non responderunt eis nec lapidem miserunt in 
eos nec oppilaverunt loca occulta 

dicentes: " Moriamur omnes in simplicitate nostra, 
et testes erunt super nos caelum et terra quod 
iniuste perditis nos ". 

Et insurrexerunt in eos in bello sabbatis; et 
mortui sunt ipsi et uxores eorum et filii eorum et 
pecora eorum usque ad mille animas hominum. 

Et cognovit Matthathias et amici eius et luctum 
habuerunt super eos valde; 

et dixit vir proximo suo: " Si omnes fecerimus, 
sicut fratres nostri fecerunt, et non pugnaverimus 
adversus gentes pro animabus nostris et 
iustificationibus nostris, nunc citius disperdent 
nos a terra ". 

Et cogitaverunt in die illa dicentes: " Omnis 
homo, quicumque venerit ad nos in bello die 
sabbatorum, pugnemus adversus eum et non moriemur 
omnes, sicut mortui sunt fratres nostri in 
occultis ". 

Tunc congregata est ad eos synagoga Asidaeorum 
fortis viribus ex Israel, omnis voluntarius in 
lege; 

et omnes, qui fugiebant a malis, additi sunt ad 
eos et facti sunt illis ad firmamentum. 

Et constituerunt exercitum et percusserunt 
peccatores in ira sua et viros iniquos in 
indignatione sua; et ceteri fugerunt ad nationes, 
ut se liberarent. 

Et circuivit Matthathias et amici eius, et 
destruxerunt aras; 

et circumciderunt pueros incircumcisos, quotquot 
invenerunt in finibus Israel, in fortitudine. 

Et persecuti sunt filios superbiae, et prosperatum 
est opus in manu eorum; 

et obtinuerunt legem de manu gentium et de manu 
regum et non dederunt cornu peccatori. 

Et appropinquaverunt dies Matthathiae moriendi, et 
dixit filiis suis: " Nunc confirmata est superbia 
et castigatio et tempus eversionis et ira 
indignationis. 

Nunc, o filii, aemulatores estote legis; et date 
animas vestras pro testamento patrum vestrorum. 

Et mementote operum patrum, quae fecerunt in 
generationibus suis, et accipietis gloriam magnam 
et nomen aeternum. 

Abraham, nonne in tentatione inventus est fidelis, 
et reputatum est ei ad iustitiam? 

Ioseph in tempore angustiae suae custodivit 
mandatum et factus est dominus Aegypti. 

Phinees pater noster zelando zelum Dei accepit 
testamentum sacerdotii aeterni. 

Iosue, dum implet verbum, factus est iudex in 
Israel. 

Chaleb, dum testificatur in ecclesia, accepit 
hereditatem. 

David in sua misericordia consecutus est sedem 
regni in saecula. 

Elias, dum zelat zelum legis, receptus est in 
caelum. 

Ananias et Azarias et Misael credentes liberati 
sunt de flamma. 

Daniel in sua simplicitate liberatus est de ore 
leonum. 

Et ita cogitate per generationem et generationem, 
quia omnes, qui sperant in eum, non infirmabuntur. 

Et a verbis viri peccatoris ne timueritis, quia 
gloria eius in stercora et in vermes; 

hodie extolletur et cras non invenietur, quia 
conversus est in pulverem suam, et cogitatio eius 
peribit. 

Filii, confortamini et viriliter agite in lege, 
quia in ipsa gloriosi eritis. 

Et ecce Simon frater vester, scio quod vir 
consilii est: ipsum audite semper; ipse erit vobis 
pater. 

Et Iudas Maccabaeus fortis viribus a iuventute sua 
erit vobis princeps militiae; et ipse pugnabit 
bellum populi. 

Et adducetis ad vos omnes factores legis et 
vindicate vindictam populi vestri; 

retribuite retributionem gentibus et intendite in 
praeceptum legis ". 

Et benedixit eos et appositus est ad patres suos. 

Et defunctus est anno centesimo et quadragesimo 
sexto; et sepultus est in sepulcris patrum suorum 
in Modin, et planxerunt eum omnis Israel planctu 
magno. 

Et surrexit Iudas, qui vocaba tur Maccabaeus, 
filius eius pro eo. 

Et adiuvabant eum omnes fratres eius et universi, 
qui se coniunxerant patri eius; et proeliabantur 
proelium Israel cum laetitia. 

Et dilatavit gloriam populo suo et induit se 
loricam sicut gigas et succinxit se arma bellica 
sua et proelia constituit protegens castra gladio. 

Similis factus est leoni in operibus suis et sicut 
catulus leonis rugiens in venationem; 

et persecutus est iniquos perscrutans et eos, qui 
conturbabant populum suum, succendit. 

Et subducti sunt iniqui prae timore eius, et omnes 
operarii iniquitatis conturbati sunt; et 
prosperata est salus in manu eius. 

Et exacerbabat reges multos; et laetificabat Iacob 
in operibus suis, et in saeculum memoria eius in 
benedictionem. 

Et perambulavit in civitatibus Iudae et 
disperdidit impios ex ea et avertit iram ab 
Israel; 

et nominatus est usque ad ultimum terrae et 
congregavit pereuntes. 

Et congregavit Apollonius gentes et a Samaria 
virtutem magnam ad bellandum contra Israel. 

Et cognovit Iudas et exiit obviam illi; et 
percussit eum et occidit, et ceciderunt vulnerati 
multi, et reliqui fugerunt. 

Et acceperunt spolia eorum, et gladium Apollonii 
accepit Iudas; et erat pugnans in eo omnibus 
diebus. 

Et audivit Seron, princeps exercitus Syriae, quod 
congregavit Iudas congregationem et convocationem 
fidelium secum et egredientium in proelium, 

et ait: " Faciam mihi nomen et glorificabor in 
regno et debellabo Iudam et eos, qui cum ipso 
sunt, qui spernunt verbum regis ". 

Et accessit, et ascendit cum eo exercitus impiorum 
fortis auxiliari ei, ut faceret vindictam in 
filios Israel. 

Et appropinquavit usque ad ascensum Bethoron, et 
exivit Iudas obviam illi cum paucis. 

Ut autem viderunt exercitum venientem sibi obviam 
dixerunt Iudae: " Quomodo poterimus pauci pugnare 
contra multitudinem tantam, fortem, et nos 
fatigati sumus ieiunio hodie? ". 

Et ait Iudas: " Facile est concludi multos in 
manibus paucorum; et non est differentia in 
conspectu caeli liberare in multis aut in paucis, 

quoniam non in multitudine exercitus victoria 
belli, sed de caelo fortitudo est. 

Ipsi veniunt ad nos in multitudine contumeliae et 
iniquitatis, ut disperdant nos et uxores nostras 
et filios nostros et ut spolient nos; 

nos vero pugnamus pro animabus nostris et pro 
legitimis nostris, 

et ipse Dominus conteret eos ante faciem nostram; 
vos autem ne timueritis eos ". 

Ut cessavit autem loqui, insiluit in eos subito; 
et contritus est Seron et exercitus eius in 
conspectu ipsius. 

Et persequebantur eum in descensu Bethoron usque 
ad campum, et ceciderunt ex eis octingenti viri; 
reliqui autem fugerunt in terram Philisthim. 

Et coepit timor Iudae ac fratrum eius, et formido 
cecidit super gentes in circuitu eorum; 

et pervenit ad regem nomen eius, et de proeliis 
Iudae narrabant omnes gentes. 

Ut audivit autem Antiochus sermones istos, iratus 
est animo; et misit et congregavit exercitum 
universi regni sui, castra fortia valde. 

Et aperuit aerarium suum et dedit stipendia 
exercitui in annum et mandavit illis, ut essent 
parati ad omnia. 

Et vidit quod defecit pecunia de thesauris suis, 
et tributa regionis modica propter dissensionem et 
plagam, quam fecit in terra, ut tolleret legitima, 
quae erant a primis diebus; 

et timuit, ne non haberet ut semel et bis in 
sumptus et donaria, quae dederat antea larga manu, 
et abundaverat super reges, qui ante eum fuerant. 

Et consternatus erat animo valde et cogitavit ire 
in Persidem et accipere tributa regionum et 
congregare argentum multum. 

Et reliquit Lysiam hominem nobilem de genere 
regali super negotia regia a flumine Euphrate 
usque ad fines Aegypti 

et ut nutriret Antiochum filium suum, donec 
rediret. 

Et tradidit ei dimidium exercitum et elephantos et 
mandavit ei de omnibus, quae volebat, et de 
inhabitantibus Iudaeam et Ierusalem, 

ut mitteret ad eos exercitum ad conterendam et 
exstirpandam virtutem Israel et reliquias 
Ierusalem et auferendam memoriam eorum de loco, 

et ut constitueret habitatores filios alienigenas 
in omnibus finibus eorum et sorte distribueret 
terram eorum. 

Et rex assumpsit dimidium exercitum residuum et 
exivit ab Antiochia de civitate regni sui anno 
centesimo et quadragesimo septimo et transfretavit 
Euphratem flumen et perambulabat superiores 
regiones. 

Et elegit Lysias Ptolemaeum filium Dorymeni et 
Nicanorem et Gorgiam viros potentes ex amicis 
regis 

et misit cum eis quadraginta milia virorum et 
septem milia equitum, ut venirent in terram Iudae 
et disperderent eam secundum verbum regis. 

Et processerunt cum universa virtute sua; et 
venerunt et applicaverunt prope Emmaus in terra 
campestri. 

Et audierunt mercatores regionis nomen eorum et 
acceperunt argentum et aurum multum valde et 
compedes et venerunt in castra, ut acciperent 
filios Israel in servos, et additi sunt ad eos 
exercitus Syriae et terrae alienigenarum. 

Et vidit Iudas et fratres eius quia multiplicata 
sunt mala, et exercitus applicabant ad fines 
eorum, et cognoverunt verba regis, quae mandavit 
facere populo in interitum et consummationem. 

Et dixerunt unusquisque ad proximum suum: " 
Erigamus deiectionem populi nostri et pugnemus pro 
populo nostro et sanctis nostris ". 

Et congregatus est conventus, ut essent parati in 
proelium et ut orarent et peterent misericordiam 
et miserationes. 

Et Ierusalem non habitabatur sicut desertum; non 
erat qui ingrederetur et egrederetur de natis 
eius, et sanctum conculcabatur, et filii 
alienigenarum erant in arce; ibi erat habitatio 
gentibus. Et ablata est voluptas a Iacob, et 
defecit tibia et cithara. 

Et congregati sunt et venerunt in Maspha contra 
Ierusalem, quia in Maspha erat antea locus 
orationis Israeli; 

et ieiunaverunt illa die et induerunt se ciliciis 
et cinerem imposuerunt capiti suo et disciderunt 
vestimenta sua 

et expanderunt librum Legis, de quibus 
scrutabantur gentes similitudines simulacrorum 
suorum; 

et attulerunt ornamenta sacerdotalia et primitias 
et decimas et suscitaverunt nazaraeos, qui 
impleverunt dies, 

et clamaverunt voce in caelum dicentes: " Quid 
faciemus istis et quo eos ducemus? 

Et sancta tua conculcata sunt et contaminata, et 
sacerdotes tui in luctu et humiliatione; 

et ecce nationes convenerunt adversum nos, ut nos 
disperdant: tu scis, quae cogitant in nos. 

Quomodo poterimus subsistere ante faciem eorum, 
nisi tu adiuves nos?". 

Et tubis bucinaverunt et clamaverunt voce magna. 

Et post haec constituit Iudas duces populi, 
tribunos et centuriones et pentacontarchos et 
decuriones 

et dixit his, qui aedificabant domos et sponsabant 
uxores et plantabant vineas, et formidolosis, ut 
redirent unusquisque in domum suam secundum legem. 

Et moverunt castra et collocaverunt ad austrum 
Emmaum. 

Et ait Iudas: " Accingimini et estote filii 
potentes et estote parati in mane, ut pugnetis 
adversus nationes has, quae convenerunt adversus 
nos disperdere nos et sancta nostra; 

quoniam melius est nos mori in bello quam 
respicere mala gentis nostrae et sanctorum. 

Sicut autem fuerit voluntas in caelo, sic faciet 
". 

Et assumpsit Gorgias quinque milia virorum et 
mille equites electos, et moverunt castra nocte, 

ut applicarent ad castra Iudaeorum et percuterent 
eos subito; et, qui erant ex arce, erant illis 
duces. 

Et audivit Iudas et surrexit ipse et potentes 
percutere exercitum regis, qui erat in Emmaus, 

dum adhuc dispersus esset exercitus a castris. 

Et venit Gorgias in castra Iudae noctu et neminem 
invenit; et quaerebat eos in montibus, quoniam 
dixit: " Fugiunt hi a nobis ". 

Et simul ut dies factus est, apparuit Iudas in 
campo cum tribus milibus virorum, tantum quod 
tegumenta et gladios non habebant ut volebant. 

Et viderunt castra gentium valida et loricatos et 
equitatus in circuitu eorum, et hi docti ad 
proelium. 

Et ait Iudas viris, qui secum erant: " Ne 
timueritis multitudinem eorum et impetum eorum ne 
formidetis; 

mementote qualiter salvi facti sunt patres nostri 
in mari Rubro, cum sequeretur eos pharao cum 
exercitu. 

Et nunc clamemus in caelum, si miserebitur nostri 
et memor erit testamenti patrum nostrorum et 
conteret exercitum istum ante faciem nostram 
hodie; 

et scient omnes gentes quia est, qui redimat et 
liberet Israel ". 

Et levaverunt alienigenae oculos suos et viderunt 
eos venientes ex adverso 

et exierunt de castris in proelium. Et tuba 
cecinerunt hi, qui erant cum Iuda, 

et commiserunt bellum; et contritae sunt gentes et 
fugerunt in campum. 

Novissimi autem omnes ceciderunt in gladio, et 
persecuti sunt eos usque Gazeron et usque in 
campos Idumaeae et Azoti et Iamniae; et ceciderunt 
ex illis usque ad tria milia virorum. 

Et reversus est Iudas et exercitus eius a 
persecutione eorum; 

dixitque ad populum: " Non concupiscatis spolia, 
quia bellum contra nos est, 

et Gorgias et exercitus eius prope nos in monte, 
sed state nunc contra inimicos nostros et 
expugnate eos et post haec accipite spolia 
confidenter ". 

Et, adhuc loquente Iuda haec, apparuit pars 
quaedam prospiciens de monte. 

Et vidit quod in fugam conversi sunt sui, et 
succenderunt castra; fumus enim, qui videbatur, 
declarabat, quod factum est. 

Quibus illi conspectis, timuerunt valde; 
aspicientes vero et Iudae exercitum in campo 
paratum ad proelium 

fugerunt omnes in terram alienigenarum. 

Et Iudas reversus est ad spolia castrorum; et 
acceperunt aurum multum et argentum et hyacinthum 
et purpuram marinam et opes magnas. 

Et conversi hymnum canebant et benedicebant in 
caelum: " Quoniam bonum, quoniam in saeculum 
misericordia eius ". 

Et facta est salus magna in Israel in die illa. 

Quicumque autem alienigenarum evaserunt, venerunt 
et nuntiaverunt Lysiae universa, quae acciderant; 

quibus ille auditis, consternatus est et animo 
deficiebat, quod non, qualia voluit, talia 
contigerant in Israel, et, qualia mandaverat ei 
rex, evenerant. 

Et sequenti anno congregavit virorum electorum 
sexaginta milia et equitum quinque milia, ut 
debellaret eos. 

Et venerunt in Idumaeam et castra posuerunt in 
Bethsuris; et occurrit illis Iudas cum decem 
milibus viris. 

Et vidit exercitum fortem et oravit et dixit: " 
Benedictus es, Salvator Israel, qui contrivisti 
impetum potentis in manu servi tui David et 
tradidisti castra alienigenarum in manu Ionathae 
filii Saul et armigeri eius. 

Conclude exercitum istum in manu populi tui 
Israel, et confundantur in exercitu suo et 
equitibus suis. 

Da illis formidinem et tabefac audaciam virtutis 
eorum, et commoveantur contritione sua; 

deice illos gladio diligentium te, et collaudent 
te omnes, qui noverunt nomen tuum, in hymnis ". 

Et commiserunt invicem proelium, et ceciderunt de 
exercitu Lysiae quinque milia virorum et 
prociderunt ex adverso eorum. 

Videns autem Lysias factam eversionem exercitus 
sui, Iudae vero audaciam et quemadmodum parati 
sunt aut vivere aut mori fortiter, abiit 
Antiochiam et colligebat externos, ut multo numero 
rursus venirent in Iudaeam. 

Dixit autem Iudas et fratres eius: " Ecce contriti 
sunt inimici nostri; ascendamus mundare sancta et 
renovare ". 

Et congregatus est omnis exercitus, et ascenderunt 
in montem Sion. 

Et viderunt sanctificationem desertam et altare 
profanatum et portas exustas et in atriis virgulta 
nata, sicut in saltu vel in uno ex montibus, et 
pastophoria diruta. 

Et sciderunt vestimenta sua et planxerunt planctu 
magno et imposuerunt cinerem 

et ceciderunt in faciem super terram et 
exclamaverunt tubis signorum et clamaverunt in 
caelum. 

Tunc ordinavit Iudas viros, ut pugnarent adversus 
eos, qui erant in arce, donec mundaret sancta. 

Et elegit sacerdotes sine macula voluntatem 
habentes in lege; 

et mundaverunt sancta et tulerunt lapides 
contaminationis in locum immundum. 

Et cogitaverunt de altari holocaustorum, quod 
profanatum erat, quid de eo facerent. 

Et incidit illis consilium bonum, ut destruerent 
illud, ne umquam illis esset in opprobrium, quia 
contaminaverunt illud gentes; et demoliti sunt 
altare 

et reposuerunt lapides in monte domus in loco 
apto, quoadusque veniret propheta, ut responderet 
de eis. 

Et acceperunt lapides integros secundum legem et 
aedificaverunt altare novum secundum illud, quod 
fuit prius. 

Et aedificaverunt sancta et, quae intra domum 
erant, et atria sanctificaverunt. 

Et fecerunt vasa sancta nova et intulerunt 
candelabrum et altare incensorum et mensam in 
templum. 

Et incenderunt super altare et accenderunt 
lucernas, quae super candelabrum erant et lucebant 
in templo, 

et posuerunt super mensam panes et appenderunt 
vela et consummaverunt omnia opera, quae fecerant. 

Et ante lucem surrexerunt quinta et vicesima die 
mensis noni — hic est mensis Casleu — 
centesimi quadragesimi octavi anni 

et obtulerunt sacrificium secundum legem super 
altare holocaustorum novum, quod fecerunt; 

secundum tempus et secundum diem, in qua 
contaminaverunt illud gentes, in ipsa renovatum 
est in canticis et citharis et cinyris et 
cymbalis. 

Et cecidit omnis populus in faciem, et adoraverunt 
et benedixerunt in caelum eum, qui prosperavit 
eis; 

et fecerunt dedicationem altaris diebus octo et 
obtulerunt holocausta cum laetitia et 
sacrificaverunt sacrificium salutaris et laudis 

et ornaverunt faciem templi coronis aureis et 
scutulis et dedicaverunt portas et pastophoria et 
imposuerunt eis ianuas. 

Et facta est laetitia in populo magna valde, et 
aversum est opprobrium gentium. 

Et statuit Iudas et fratres eius et universa 
ecclesia Israel, ut agantur dies dedicationis 
altaris in temporibus suis ab anno in annum per 
dies octo, a quinta et vicesima die mensis Casleu, 
cum laetitia et gaudio. 

Et aedificaverunt in tempore illo montem Sion per 
circuitum muros altos et turres firmas, ne quando 
venirent gentes et conculcarent ea, sicut antea 
fecerunt. 

Et collocavit illic exercitum, ut servarent eum, 
et munivit eum ad custodiendam Bethsuram, ut 
haberet populus munitionem contra faciem Idumaeae. 

Et factum est, ut audierunt gen tes in circuitu 
quia aedificatum est altare, et dedicatum est 
sanctuarium sicut prius, iratae sunt valde 

et cogitabant tollere genus Iacob, qui erant inter 
eos, et coeperunt occidere in populo et persequi. 

Et bellabat Iudas adversus filios Esau in Idumaea, 
in Acrabattane, quia circumsedebant Israel; et 
percussit eos plaga magna, compressit eos et cepit 
spolia eorum. 

Et recordatus est malitiam filiorum Bean, qui 
erant populo in laqueum et in scandalum 
insidiantes eis in viis. 

Et conclusi sunt ab eo in turribus, et applicuit 
ad eos et anathematizavit eos et incendit turres 
eius igne cum omnibus, qui intus erant. 

Et transivit ad filios Ammon et invenit manum 
fortem et populum copiosum et Timotheum ducem 
ipsorum. 

Et commisit cum eis proelia multa, et contriti 
sunt in conspectu eius, et percussit eos. 

Et cepit Iazer et filias eius et reversus est in 
Iudaeam. 

Et congregatae sunt gentes, quae sunt in Galaad, 
adversus Israel, qui erant in finibus eorum, ut 
tollerent eos; et fugerunt in Datheman munitionem 

et miserunt litteras ad Iudam et fratres eius 
dicentes: " Congregatae sunt adversum nos gentes 
per circuitum, ut nos auferant, 

et parant venire et occupare munitionem, in quam 
confugimus, et Timotheus est dux exercitus eorum. 

Nunc ergo veni et eripe nos de manibus eorum, quia 
cecidit multitudo de nobis, 

et omnes fratres nostri, qui erant in locis Tubin, 
interfecti sunt, et captivas duxerunt uxores eorum 
et natos et sarcinas et peremerunt illic fere 
mille viros ". 

Adhuc epistulae legebantur, et ecce alii nuntii 
venerunt de Galilaea, conscissis tunicis, 
nuntiantes secundum verba haec, 

dicentes convenisse adversum se a Ptolemaida et 
Tyro et Sidone et omnem Galilaeam alienigenarum, 
ut nos consumant. 

Ut audivit autem Iudas et populus sermones istos, 
convenit ecclesia magna cogitare quid facerent 
fratribus suis, qui in tribulatione erant et 
expugnabantur ab eis. 

Dixitque Iudas Simoni fratri suo: " Elige tibi 
viros et vade et libera fratres tuos, qui sunt in 
Galilaea; ego autem et frater meus Ionathas ibimus 
in Galaaditim ". 

Et reliquit Iosephum filium Zachariae et Azariam 
ducem populi cum residuo exercitu in Iudaea ad 
custodiam. 

Et praecepit illis dicens: " Praeestote populo 
huic et nolite bellum committere adversum gentes, 
donec revertamur ". 

Et partiti sunt Simoni virorum tria milia, ut iret 
in Galilaeam, Iudae autem octo milia in 
Galaaditim. 

Et abiit Simon in Galilaeam et commisit proelia 
multa cum gentibus; et contritae sunt gentes a 
facie eius, 

et persecutus est eos usque ad portam Ptolemaidis, 
et ceciderunt de gentibus fere tria milia virorum, 
et accepit spolia eorum. 

Et assumpsit eos, qui erant de Galilaea et in 
Arbattis, cum uxoribus et natis et omnibus, quae 
erant illis, et adduxit in Iudaeam cum laetitia 
magna. 

Et Iudas Maccabaeus et Ionathas frater eius 
transierunt Iordanem et abierunt viam trium dierum 
in deserto; 

et occurrerunt Nabathaeis et obviaverunt eis 
pacifice et narraverunt eis omnia, quae acciderant 
fratribus eorum in Galaaditide, 

et quia multi ex eis comprehensi sunt in Bosora et 
Bosor in Alimis, Chaspho, Maced et Carnain; hae 
omnes civitates munitae et magnae. 

Et in ceteris civitatibus Galaaditidis tenentur 
comprehensi; in crastinum constituerunt admovere 
ad munitiones et comprehendere et tollere omnes 
eos in una die. 

Et convertit Iudas et exercitus eius viam in 
desertum Bosora repente et occupavit civitatem et 
occidit omnem masculum in ore gladii et accepit 
omnia spolia eorum et succendit eam igne; 

et profectus est inde nocte, et ibant usque ad 
munitionem. 

Et factum est diluculo, cum levassent oculos suos, 
ecce populus multus, cuius non erat numerus, 
portantes scalas et machinas, ut comprehenderent 
munitionem, et expugnabant eos. 

Et vidit Iudas quia coepit bellum, et clamor 
civitatis ascendit ad caelum sicut tuba et clamor 
magnus; 

et dixit viris exercitus: " Pugnate hodie pro 
fratribus nostris ". 

Et exiit tribus ordinibus post eos, et 
exclamaverunt tubis et clamaverunt in oratione. 

Et cognoverunt castra Timothei quia Maccabaeus 
est, et refugerunt a facie eius; et percussit eos 
plaga magna, et ceciderunt ex eis in die illa fere 
octo milia virorum. 

Et divertit Iudas in Maspha et expugnavit et cepit 
eam. Et occidit omnem masculinum eius et sumpsit 
spolia eius et succendit eam igne. 

Inde perrexit et cepit Chaspho, Maced et Bosor et 
reliquas civitates Galaaditidis. 

Post haec autem verba congregavit Timotheus 
exercitum alium et castra posuit contra Raphon 
trans torrentem. 

Et misit Iudas speculari exercitum, et 
renuntiaverunt ei dicentes: " Convenerunt ad eum 
omnes gentes, quae in circuitu nostro sunt, 
exercitus multus nimis; 

et Arabas conduxit in auxilium sibi, et castra 
posuerunt trans torrentem, parati ad te venire in 
proelium ". Et abiit Iudas obviam illis. 

Et ait Timotheus principibus exercitus sui: " Cum 
appropinquaverit Iudas et exercitus eius ad 
torrentem aquae, si transierit ad nos prior, non 
poterimus sustinere eum, quia potens poterit 
adversum nos; 

si vero timuerit transire et posuerit castra ultra 
flumen, transfretemus ad eos et poterimus adversus 
illum ". 

Ut autem appropinquavit Iudas ad torrentem aquae, 
statuit scribas populi secus torrentem et mandavit 
eis dicens: " Neminem hominum reliqueritis, sed 
veniant omnes in proelium ". 

Et transfretavit ad illos prior, et omnis populus 
post eum. Et contritae sunt omnes gentes a facie 
eorum et proiecerunt arma sua et fugerunt ad fanum 
in Carnain. 

Et occupaverunt ipsam civitatem et fanum 
succenderunt igne cum omnibus, qui erant in ipso; 
et oppressa est Carnain et non potuit sustinere 
contra faciem Iudae. 

Et congregavit Iudas universum Israel, qui erant 
in Galaaditide, a minimo usque ad maximum et 
uxores eorum et natos et sarcinas, exercitum 
magnum valde, ut venirent in terram Iudae. 

Et venerunt usque Ephron. Et haec civitas magna in 
via, munita valde; non erat declinare ab ea 
dextera vel sinistra, sed per mediam iter erat. 

Et incluserunt se, qui erant in civitate, et 
obstruxerunt portas lapidibus. Et misit ad eos 
Iudas verbis pacificis 

dicens: " Transeamus per terram vestram, ut eamus 
in terram nostram, et nemo vobis nocebit; tantum 
pedibus transibimus ". Et nolebant eis aperire. 

Et praecepit Iudas praedicare in castris, ut 
applicarent se unusquisque in quo erat loco. 

Et applicuerunt se viri virtutis, et oppugnavit 
civitatem illam tota die et tota nocte; et tradita 
est civitas in manu eius. 

Et peremit omnem masculinum in ore gladii et 
eradicavit eam et accepit spolia eius et transivit 
per civitatem super interfectos. 

Et transgressi sunt Iordanem in campum magnum 
contra faciem Bethsan. 

Et erat Iudas congregans extremos et exhortabatur 
populum per totam viam, donec veniret in terram 
Iudae. 

Et ascenderunt in montem Sion cum laetitia et 
gaudio et obtulerunt holocausta, quod nemo ex eis 
cecidisset, donec reverterentur in pace. 

Et in diebus, quibus erat Iudas et Ionathas in 
terra Galaad, et Simon frater eius in Galilaea 
contra faciem Ptolemaidis, 

audivit Iosephus Zachariae filius et Azarias 
princeps virtutis res bene gestas et proelia, quae 
fecerunt, 

et dixerunt: " Faciamus et ipsi nobis nomen et 
eamus pugnare adversus gentes, quae in circuitu 
nostro sunt ". 

Et nuntiaverunt his, qui erant de exercitu suo, et 
abierunt ad Iamniam. 

Et exivit Gorgias de civitate et viri eius obviam 
illis in pugnam; 

et fugati sunt Iosephus et Azarias et impulsi sunt 
usque in fines Iudaeae, et ceciderunt illo die de 
populo Israel ad duo milia viri; et facta est fuga 
magna in populo, 

quia non audie runt Iudam et fratres eius 
existimantes fortiter se facturos. 

Ipsi autem non erant de semine virorum illorum, 
per quorum manum salus data est Israel. 

Et vir Iudas et fratres eius magnificati sunt 
valde in conspectu omnis Israel et gentium omnium, 
ubi audiebatur nomen eorum; 

et conveniebant ad eos fausta acclamantes. 

Et exivit Iudas et fratres eius et expugnabant 
filios Esau in terra, quae ad austrum est. Et 
percussit Hebron et filias eius et destruxit 
munitiones eius et turres eius succendit in 
circuitu. 

Et movit castra, ut iret in terram alienigenarum, 
et perambulabat Maresam. 

In die illa ceciderunt sacerdotes in bello, dum 
volunt fortiter facere, dum sine consilio exeunt 
in proelium. 

Et declinavit Iudas in Azotum terram alienigenarum 
et diruit aras eorum et sculptilia deorum ipsorum 
succendit igne et expoliavit exuvias civitatum. Et 
reversus est in terram Iudae. 

Et rex Antiochus perambulabat superiores regiones 
et audivit esse Elymaida in Perside civitatem 
gloriosam divitiis argento et auro 

templumque in ea locuples valde et illic velamina 
aurea et loricae et scuta, quae reliquit ibi 
Alexander Philippi rex Macedo, qui regnavit primus 
in Graecia. 

Et venit et quaerebat capere civitatem et 
depraedari eam et non potuit, quoniam innotuit 
sermo his, qui erant in civitate. 

Et restiterunt ei in proelium. Et fugit inde et 
abiit cum tristitia magna, ut reverteretur in 
Babyloniam. 

Et venit, qui nuntiaret ei in Perside quia fugata 
sunt castra, quae iverant in terram Iudae, 

et quia abiit Lysias cum virtute forti in primis 
et fugatus est a facie eorum, et invaluerunt armis 
et viribus et spoliis multis, quae ceperunt de 
castris quae exciderunt, 

et quia diruerunt abominationem, quam 
aedificaverat super altare, quod erat in 
Ierusalem, et sanctificationem sicut prius 
circumdederunt muris excelsis et Bethsuram 
civitatem eius. 

Et factum est, ut audivit rex sermones istos, 
expavit et commotus est valde et decidit in lectum 
et incidit in languorem prae tristitia, quia non 
factum est ei, sicut cogitabat. 

Et erat illic per dies multos, quia renovata est 
in eo tristitia magna, et arbitratus est se mori. 

Et vocavit omnes amicos suos et dixit illis: " 
Recessit somnus ab oculis meis, et concidi corde 
prae sollicitudine 

et dixi in corde meo: Quousque tribulationis 
deveni et tempestatis magnae, in qua nunc sum? 
Quia iucundus eram et dilectus in potestate mea! 

Nunc vero reminiscor malorum, quae feci in 
Ierusalem, unde et abstuli omnia vasa aurea et 
argentea, quae erant in ea, et misi auferre 
habitantes Iudam sine causa. 

Cognovi quia propterea invenerunt me mala ista; et 
ecce pereo tristitia magna in terra aliena ". 

Et vocavit Philippum, unum de amicis suis, et 
praeposuit eum super universum regnum suum; 

et dedit ei diadema et stolam suam et anulum, ut 
adduceret Antiochum filium suum et nutriret eum, 
ut regnaret. 

Et mortuus est illic Antiochus rex anno centesimo 
quadragesimo nono. 

Et cognovit Lysias quoniam mortuus est rex, et 
constituit regnare Antiochum filium eius pro eo, 
quem nutrivit adulescentiorem; et vocavit nomen 
eius Eupatorem. 

Et hi, qui erant in arce, concluserant Israel in 
circuitu sanctorum et quaerebant eis mala semper 
et firmamentum gentium. 

Et cogitavit Iudas disperdere eos et convocavit 
universum populum, ut obsiderent eos. 

Et convenerunt simul et obsederunt eos anno 
centesimo quinquagesimo et fecerunt ballistas et 
machinas. 

Et exierunt quidam ex eis, qui obsidebantur, et 
adiunxerunt se illis aliqui impii ex Israel 

et abierunt ad regem et dixerunt: " Quousque non 
facis iudicium et vindicabis fratres nostros? 

Nos decrevimus servire patri tuo et ambulare in 
praeceptis eius et obsequi edictis eius; 

et filii populi nostri propter hoc obsederunt 
arcem et alienabant se a nobis, et, quicumque 
inveniebantur ex nobis, interficiebantur, et 
hereditates nostrae diripiebantur. 

Et non ad nos tantum extenderunt manum sed et in 
omnes fines suos; 

et ecce applicuerunt hodie ad arcem in Ierusalem 
occupare eam et sancta et Bethsuram munierunt. 

Et, nisi praeveneris eos velocius, maiora quam 
haec facient, et non poteris continere eos ". 

Et iratus est rex, ut audivit, et convocavit omnes 
amicos suos et principes exercitus sui et eos, qui 
super vehicula erant; 

sed et de regnis aliis et de insulis maritimis 
venerunt ad eum exercitus conducticii. 

Et erat numerus exercitus eius centum milia 
peditum et viginti milia equitum, et elephanti 
triginta duo docti ad proelium. 

Et venerunt per Idumaeam et applicuerunt ad 
Bethsuram. Et pugnaverunt dies multos et fecerunt 
machinas et exierunt et succenderunt eas igne et 
pugnaverunt viriliter. 

Et recessit Iudas ab arce et movit castra ad 
Bethzacharam contra castra regis. 

Et surrexit rex ante lucem et excitavit exercitum 
in impetu suo contra viam Bethzacharam, et 
comparaverunt se exercitus in proelium et tubis 
cecinerunt 

et elephantis ostenderunt sanguinem uvae et mori 
ad acuendos eos in proelium. 

Et diviserunt bestias per legiones, et astiterunt 
singulis elephantis mille viri in loricis 
concatenatis, et galeae aereae in capitibus eorum, 
et quingenti equites ordinati unicuique bestiae 
electi. 

Hi ante tempus, ubicumque erat bestia, ibi erant 
et, quocumque ibat, ibant; non discedebant ab ea. 

Et turres ligneae super eos firmae, protectae 
super singulas bestias, praecinctae super eas 
machinis, et super singulas viri virtutis 
quattuor, qui pugnabant desuper, et Indus eius. 

Et residuos equites hinc et inde statuit in duas 
partes exercitus excitaturos et protecturos in 
legionibus. 

Et, ut refulsit sol in clipeos aureos et aereos, 
resplenduerunt montes ab eis et resplenduerunt 
sicut lampades ignis. 

Et distincta est pars exercitus regis super montes 
excelsos, et quidam per loca humilia; et ibant 
caute et ordinate. 

Et commovebantur omnes audientes vocem 
multitudinis et incessum turbae et collisionem 
armorum; erat enim exercitus magnus valde et 
fortis. 

Et appropiavit Iudas et exercitus eius in 
proelium, et ceciderunt de exercitu regis sescenti 
viri. 

Et vidit Eleazar Abaran unam de bestiis loricatam 
loricis regis, et erat eminens super ceteras 
bestias, et visum est ei quod in ea esset rex; 

et dedit se, ut liberaret populum suum et 
acquireret sibi nomen aeternum. 

Et cucurrit ad eam audacter, in medio legionis 
interficiens a dextris et a sinistris, et 
findebantur ab eo huc atque illuc; 

et ivit sub elephantum et supposuit se ei et 
occidit eum; et cecidit in terram super ipsum, et 
mortuus est illic. 

Et videntes virtutem regni et impetum exercituum 
diverterunt se ab eis. 

Qui autem erant de castris regis, ascenderunt 
obviam illis in Ierusalem, et applicuit rex ad 
Iudaeam et montem Sion. 

Et fecit pacem cum his, qui erant in Bethsura; et 
exierunt de civitate, quia non erant eis ibi 
alimenta, eo quod conclusi essent in ea, quia 
sabbatum erat terrae. 

Et comprehendit rex Bethsuram et constituit illic 
custodiam servare eam. 

Et applicuit castra ad locum sanctificationis dies 
multos; et statuit illic ballistas et machinas et 
ignis iacula et tormenta ad lapides iactandos et 
scorpios ad mittendas sagittas et fundibula. 

Fecerunt autem et ipsi machinas adversus machinas 
eorum et pugnaverunt dies multos; 

escae autem non erant in horreis, eo quod septimus 
annus esset, et, qui evaserant in Iudaeam de 
gentibus, consumpserant reliquias repositionis. 

Et remanserunt in sanctis viri pauci, quoniam 
obtinuerat eos fames, et dispersi sunt unusquisque 
in locum suum. 

Et audivit Lysias quod Philippus, quem 
constituerat rex Antiochus, cum adhuc viveret, ut 
nutriret Antiochum filium suum ut regnaret, 

reversus esset a Perside et Media, et exercitus, 
qui abierat cum ipso, et quia quaerebat suscipere 
regni negotia. 

Festinavit et significavit ire dixitque ad regem 
et duces exercitus et viros: " Deficimus cotidie, 
et esca nobis modica est, et locus, quem 
obsidemus, est munitus, et incumbunt nobis negotia 
regni. 

Nunc itaque demus dextras hominibus istis et 
faciamus cum illis pacem et cum omni gente eorum 

et constituamus illis, ut ambulent in legitimis 
suis sicut prius; propter legitima enim ipsorum, 
quae dispersimus, irati sunt et fecerunt omnia 
haec ". 

Et placuit sermo in conspectu regis et principum, 
et misit ad eos pacem facere, et receperunt illam. 

Et iuravit illis rex et principes. His 
condicionibus exierunt de munitione. 

Et intravit rex in montem Sion et vidit munitionem 
loci et rupit iuramentum, quod iuravit, et 
mandavit destruere murum in gyro. 

Et discessit festinanter et reversus est 
Antiochiam; et invenit Philippum dominantem 
civitati et pugnavit adversus eum et occupavit 
civitatem per vim. 

Anno centesimo quinquagesimo primo exiit Demetrius 
Seleuci filius a Roma; et ascendit cum paucis 
viris in civitatem maritimam et regnavit illic. 

Et factum est, ut ingressus est domum regni patrum 
suorum, comprehendit exercitus Antiochum et 
Lysiam, ut adduceret eos ad eum. 

Et res ei innotuit, et ait: " Nolite mihi 
ostendere facies eorum ". 

Et occidit eos exercitus, et sedit Demetrius super 
sedem regni sui. 

Et venerunt ad eum viri iniqui et impii ex Israel, 
et Alcimus dux erat eorum, qui volebat fieri 
sacerdos; 

et accusaverunt populum apud regem dicentes: " 
Perdidit Iudas et fratres eius omnes amicos tuos 
et nos dispersit de terra nostra; 

nunc ergo mitte virum, cui credis, ut eat et 
videat exterminium omne, quod fecit nobis et 
regioni regis, et puniat eos et omnes adiutores 
eorum ". 

Et elegit rex ex amicis suis Bacchidem, qui 
dominabatur trans flumen, magnum in regno et 
fidelem regi. Et misit eum 

et Alcimum impium et constituit ei sacerdotium et 
mandavit ei facere ultionem in filios Israel. 

Et surrexerunt et venerunt cum exercitu magno in 
terram Iudae; et misit nuntios ad Iudam et ad 
fratres eius verbis pacificis in dolo. 

Et non intenderunt sermonibus eorum; viderunt enim 
quia venerunt cum exercitu magno. 

Et convenerunt ad Alcimum et Bacchidem congregatio 
scribarum requirere iusta; 

et primi Asidaei erant in filiis Israel et 
exquirebant ab eis pacem. 

Dixerunt enim: " Homo sacerdos de semine Aaron 
venit et non decipiet nos ". 

Et locutus est cum eis verba pacifica et iuravit 
illis dicens: " Non inferemus vobis malum neque 
amicis vestris ". 

Et crediderunt ei. Et comprehendit ex eis 
sexaginta viros et occidit eos in una die, 
secundum verbum quod scripsit: 

" Carnes sanctorum tuorum et sanguinem ipsorum 
effuderunt in circuitu Ierusalem, et non erat qui 
sepeliret ". 

Et incubuit timor eorum et tremor in omnem 
populum, quia dixerunt: " Non est in eis veritas 
et iudicium; transgressi sunt enim constitutum et 
iusiurandum, quod iuraverunt ". 

Et movit Bacchides ab Ierusalem et applicuit in 
Bethzaith; et misit et comprehendit multos ex eis, 
qui ad se refugerant, et quosdam de populo 
mactavit in puteum magnum. 

Et commisit regionem Alcimo et reliquit cum eo 
auxilium in adiutorium ipsi; et abiit Bacchides ad 
regem. 

Et contendebat Alcimus pro principatu sacerdotii 
sui; 

et convenerunt ad eum omnes, qui perturbabant 
populum suum, et obtinuerunt terram Iudae et 
fecerunt plagam magnam in Israel. 

Et vidit Iudas omnem malitiam, quam fecit Alcimus 
et, qui cum eo erant, filiis Israel multo plus 
quam gentes; 

et exiit in omnes fines Iudaeae in circuitu et 
fecit vindictam in viros desertores, et 
cessaverunt ultra exire in regionem. 

Ut vidit autem Alcimus quod praevaluit Iudas et, 
qui cum eo erant, et cognovit quia non potest 
sustinere eos; et regressus est ad regem et 
accusavit eos criminibus. 

Et misit rex Nicanorem unum ex principibus suis 
nobilioribus, qui oderat et inimicitias exercebat 
contra Israel; et mandavit ei evertere populum. 

Et venit Nicanor in Ierusalem cum exercitu magno 
et misit ad Iudam et ad fratres eius verbis 
pacificis cum dolo 

dicens: " Non sit pugna inter me et vos; veniam 
cum viris paucis, ut videam facies vestras cum 
pace ". 

Et venit ad Iudam, et salutaverunt se invicem 
pacifice, et hostes parati erant rapere Iudam. 

Et innotuit sermo Iudae quoniam cum dolo venerat 
ad eum, et conterritus est ab eo et amplius noluit 
videre faciem eius. 

Et cognovit Nicanor quoniam denudatum est 
consilium eius et exivit obviam Iudae in pugnam 
iuxta Chapharsalama; 

et ceciderunt de Nicanoris exercitu fere quingenti 
viri, et fugerunt in civitatem David. 

Et post haec verba ascendit Nicanor in montem 
Sion; et exierunt quidam ex sacerdotibus de 
sanctis et quidam ex senioribus populi salutare 
eum pacifice et demonstrare ei holocaustum, quod 
offerebatur pro rege. 

Et irridens sprevit eos et polluit eos et locutus 
est superbe 

et iuravit cum ira dicens: " Nisi traditus fuerit 
Iudas et exercitus eius in manus meas continuo, et 
erit, si regressus fuero in pace, succendam domum 
istam ". Et exiit cum ira magna. 

Et intraverunt sacerdotes et steterunt ante faciem 
altaris et templi et flentes dixerunt: 

" Tu elegisti domum istam ad invocandum nomen tuum 
super eam, ut esset domus orationis et 
obsecrationis populo tuo; 

fac vindictam in homine isto et exercitu eius, et 
cadant in gladio. Memento blasphemias eorum et ne 
dederis eis mansionem ". 

Et exiit Nicanor ab Ierusalem et applicuit ad 
Bethoron; et occurrit illi exercitus Syriae. 

Et Iudas applicuit in Hadasa cum tribus milibus 
viris. Et oravit Iudas et dixit: 

" Qui missi erant a rege, cum male locuti sunt; 
exiit angelus et percussit in eis centum octoginta 
quinque milia. 

Sic contere exercitum istum in conspectu nostro 
hodie, et sciant ceteri quia male locutus est 
super sancta tua, et iudica illum secundum 
malitiam illius ". 

Et commiserunt exercitus proelium tertia decima 
die mensis Adar; et contrita sunt castra 
Nicanoris, et cecidit ipse primus in proelio. 

Ut autem vidit exercitus eius quia cecidit 
Nicanor, proiecerunt arma et fugerunt. 

Et persecuti sunt eos viam unius diei ab Hadasa 
usquequo veniatur in Gazara et tubis cecinerunt 
post eos cum significationibus. 

Et exierunt de omnibus castellis Iudaeae in 
circuitu et ventilabant eos et conversi sunt ad 
eos; et ceciderunt omnes gladio, et non est 
relictus ex eis nec unus. 

Et acceperunt spolia eorum et praedam et caput 
Nicanoris amputaverunt et dexteram eius, quam 
extenderat superbe, et attulerunt et suspenderunt 
contra Ierusalem. 

Et laetatus est populus valde; et egerunt diem 
illam in laetitia magna 

et constituerunt agere omnibus annis diem istam 
tertia decima die Adar. 

Et siluit terra Iudae dies paucos. 

Et audivit Iudas nomen Roma norum quia sunt 
potentes viri bus et consentiunt omnibus, quae 
postulantur ab eis, et, quicumque accesserint ad 
eos, statuerunt cum eis amicitiam, 

et quia sunt potentes viribus. Et narraverunt 
proelia eorum et virtutes bonas, quas fecerunt in 
Galatia, quia obtinuerunt eos et duxerunt eos sub 
tributum, 

et quanta fecerunt in regione Hispaniae, quod in 
potestatem redegerunt metalla argenti et auri, 
quae illic sunt; 

et possederunt omnem locum consilio suo et 
patientia — et locus erat longe distans ab eis 
— et reges, qui supervenerant eis ab extremis 
terrae, donec contriverunt eos et percusserunt eos 
plaga magna; ceteri autem dant eis tributum 
omnibus annis; 

et Philippum et Persea Citiorum regem et, quotquot 
adversum eos arma tulerant, contriverunt in bello 
et obtinuerunt eos; 

et Antiochum magnum regem Asiae, qui eis pugnam 
intulerat habens centum viginti elephantos et 
equitatum et currus et exercitum magnum valde, 
contritum ab eis, 

et ceperunt eum vivum et statuerunt, ut eis daret 
ipse et, qui regnarent post ipsum, tributum magnum 
et daret obsides et constitutum; 

et regionem Indorum et Mediam et Lydiam et de 
optimis regionibus eorum et acceptas eas ab illo 
dederunt Eumeni regi; 

et quia, qui erant de Hellade, voluerunt ire et 
tollere eos, et innotuit sermo his, 

et miserunt ad eos ducem unum et pugnaverunt 
contra illos et ceciderunt ex eis multi et 
captivas duxerunt uxores eorum et filios et 
diripuerunt eos et terram eorum possederunt et 
destruxerunt munitiones eorum et in servitutem 
illos redegerunt usque in hunc diem; 

et residua regna et insulas, quae aliquando 
restiterant illis, exterminaverunt et in 
potestatem redegerunt; 

cum amicis autem suis et, qui in ipsis requiem 
habebant, conservaverunt amicitiam; et obtinuerunt 
reges, qui prope et qui longe erant; et, quicumque 
audiebant nomen eorum, timebant eos; 

quibus vero vellent auxilio esse et regnare, 
regnabant; quos autem vellent, amovebant; et 
exaltati sunt valde. 

Et in omnibus istis nemo portabat diadema nec 
induebatur purpura, ut magnificaretur in ea; 

et curiam fecerunt sibi, et cotidie consulebant 
trecenti et viginti consulentes semper de 
multitudine, ut quiete agerent; 

et committunt uni homini regnare eis per singulos 
annos et dominari universae terrae suae, et omnes 
oboediunt uni, et non est invidia neque zelus 
inter eos. 

Et elegit Iudas Eupolemum filium Ioannis filii 
Accos et Iasonem filium Eleazari et misit eos 
Romam constituere cum illis amicitiam et 
societatem 

et ut auferrent ab eis iugum, quia viderunt quod 
regnum Graecorum in servitutem premeret Israel. 

Et abierunt Romam — et via multa valde — et 
introierunt curiam et responderunt et dixerunt: 

" Iudas Maccabaeus et fratres eius et populus 
Iudaeorum miserunt nos ad vos statuere vobiscum 
societatem et pacem et conscribere nos socios et 
amicos vestros ". 

Et placuit sermo in conspectu eorum. 

Et hoc est rescriptum epistulae, quam 
rescripserunt in tabulis aereis et miserunt in 
Ierusalem, ut esset apud eos ibi memoriale pacis 
et societatis: 

" Bene sit Romanis et genti Iudaeorum in mari et 
in terra in aeternum, gladiusque et hostis procul 
sit ab eis. 

Quod si institerit bellum Romanis prius aut 
omnibus sociis eorum in omni dominatione eorum, 

auxilium feret gens Iudaeorum, prout tempus 
dictaverit illis, corde pleno 

et proeliantibus non dabunt neque subministrabunt 
triticum, arma, argentum, naves, sicut placuit 
Romae; et custodient mandata eorum, nihil 
accipientes. 

Similiter autem et si genti Iudaeorum prius 
acciderit bellum, adiuvabunt Romani ex animo, 
prout eis tempus permiserit; 

et adiuvantibus non dabitur triticum, arma, 
argentum, naves, sicut placuit Romae; et 
custodient mandata haec absque dolo. 

Secundum haec verba ita constituerunt Romani 
populo Iudaeorum. 

Quod si post haec verba cogitaverint hi aut illi 
addere aut demere, facient ex proposito suo; et, 
quaecumque addiderint vel dempserint, rata erunt. 

Et de malis, quae Demetrius rex fecit in eos, 
scripsimus ei dicentes: "Quare gravasti iugum tuum 
super amicos nostros, socios Iudaeos? 

Si ergo iterum adierint nos adversum te, faciemus 
illis iudicium et pugnabimus tecum mari terraque" 
". 

Et audivit Demetrius quia ce cidit Nicanor et 
exercitus eius in proelio et apposuit Bacchidem et 
Alcimum rursum mittere in terram Iudaeae et 
dextrum cornu cum illis. 

Et abierunt viam, quae ducit in Galgala, et castra 
posuerunt in Masaloth, quae est in Arbelis, et 
occupaverunt eam et peremerunt animas hominum 
multas. 

Et mense primo anni centesimi et quinquagesimi 
secundi applicuerunt ad Ierusalem; 

et surrexerunt et abierunt in Bereth in viginti 
milibus virorum et duobus milibus equitum. 

Et Iudas posuerat castra in Elasa, et tria milia 
viri electi cum eo; 

et viderunt multitudinem exercitus quia multi sunt 
et timuerunt valde; et multi subtraxerunt se de 
castris, et non remanserunt ex eis nisi octingenti 
viri. 

Et vidit Iudas quod defluxit exercitus suus, et 
bellum perurgebat eum; et confractus est corde, 
quia non habebat tempus congregandi eos, 

et dissolutus est. Et dixit his, qui residui 
erant: " Surgamus et ascendamus ad adversarios 
nostros, si poterimus pugnare adversus eos ". 

Et avertebant eum dicentes: " Non poterimus, sed 
liberemus animas nostras modo et revertamur nos et 
fratres nostri et pugnabimus adversus eos; nos 
autem pauci sumus ". 

Et ait Iudas: " Absit istam rem facere, ut 
fugiamus ab eis; et si appropiavit tempus nostrum, 
et moriamur in virtute propter fratres nostros et 
non inferamus crimen gloriae nostrae ". 

Et movit exercitus de castris, et steterunt illis 
obviam; et divisi sunt equites in duas partes, et 
fundibularii et sagittarii praeibant exercitum, et 
primi certaminis omnes potentes. 

Bacchides autem erat in dextro cornu; et 
proximavit legio ex duabus partibus, et clamabant 
tubis; et clamaverunt hi, qui erant ex parte 
Iudae, etiam ipsi in tubis; 

et commota est terra a voce exercituum; et 
commissum est proelium a mane usque ad vesperam. 

Et vidit Iudas quod Bacchides et firmior pars 
exercitus erat in dextris, et convenerunt cum ipso 
omnes constantes corde; 

et contrita est dextera pars ab eis, et persecutus 
est eos usque ad montem Azoti. 

Et, qui in sinistro cornu erant, viderunt quod 
contritum est dextrum cornu, et secuti sunt post 
Iudam et eos, qui cum ipso erant, a tergo. 

Et ingravatum est proelium, et ceciderunt 
vulnerati multi ex his et ex illis; 

et Iudas cecidit, et ceteri fugerunt. 

Et Ionathas et Simon tulerunt Iudam fratrem suum 
et sepelierunt eum in sepulcro patrum suorum in 
Modin. 

Et fleverunt eum et planxerunt omnis populus 
Israel planctu magno et lugebant dies multos 

et dixerunt: " Quomodo cecidit potens, qui salvum 
faciebat populum Israel! ". 

Et cetera verborum Iudae et bellorum et virtutum, 
quas fecit, et magnitudinis eius non sunt 
descripta; multa enim erant valde. 

Et factum est, post obitum Iudae emerserunt iniqui 
in omnibus finibus Israel, et exorti sunt omnes, 
qui operabantur iniquitatem. 

In diebus illis facta est fames magna valde, et 
tradidit se regio cum ipsis. 

Et elegit Bacchides viros impios et constituit eos 
dominos regionis; 

et exquirebant et perscrutabantur amicos Iudae et 
adducebant eos ad Bacchidem, et vindicabat in 
illos et illudebat. 

Et facta est tribulatio magna in Israel, qualis 
non fuit ex die, qua non est visus propheta illis. 

Et congregati sunt omnes amici Iudae et dixerunt 
Ionathae: 

" Ex quo frater tuus Iudas defunctus est, et vir 
similis ei non est, qui exeat contra inimicos et 
Bacchidem et eos, qui inimici sunt gentis nostrae; 

nunc itaque te hodie elegimus esse pro eo nobis in 
principem et ducem ad bellandum bellum nostrum ". 

Et suscepit Ionathas tempore illo principatum et 
surrexit loco Iudae fratris sui. 

Et cognovit Bacchides et quaerebat eum occidere; 

et cognovit Ionathas et Simon frater eius et 
omnes, qui cum eo erant, et fugerunt in desertum 
Thecue et consederunt ad aquam lacus Asphar. 

Et cognovit Bacchides die sabbatorum et venit ipse 
et omnis exercitus eius trans Iordanem. 

Et Ionathas misit fratrem suum ducem populi et 
rogavit Nabathaeos amicos suos, ut commodarent 
illis apparatum suum, qui erat copiosus. 

Et exierunt filii Iambri ex Medaba et 
comprehenderunt Ioannem et omnia, quae habebat, et 
abierunt habentes ea. 

Post haec verba renuntiatum est Ionathae et Simoni 
fratri eius quia filii Iambri faciunt nuptias 
magnas et ducunt sponsam ex Nadabath filiam unius 
de magnis principibus Chanaan cum ambitione magna. 

Et recordati sunt sanguinis Ioannis fratris sui et 
ascenderunt et absconderunt se sub tegumento 
montis; 

et elevaverunt oculos suos et viderunt: et ecce 
tumultus et apparatus multus, et sponsus processit 
et amici eius et fratres eius obviam illis cum 
tympanis et musicis et armis multis. 

Et surrexerunt ad eos ex insidiis et occiderunt 
eos, et ceciderunt vulnerati multi; et residui 
fugerunt in montes, et acceperunt omnia spolia 
eorum. 

Et conversae sunt nuptiae in luctum, et vox 
musicorum ipsorum in lamentum. 

Et vindicaverunt vindictam sanguinis fratris sui 
et reversi sunt ad ripam Iordanis. 

Et audivit Bacchides et venit die sabbatorum usque 
ad oram Iordanis in virtute magna. 

Et dixit ad suos Ionathas: " Surgamus et pugnemus 
pro animabus nostris; non est enim hodie sicut 
heri et nudiustertius: 

ecce enim bellum ex adverso nostrum, aqua vero 
Iordanis hinc et inde, et paludes et saltus, et 
non est locus divertendi. 

Nunc ergo clamate in caelum, ut liberemini de manu 
inimicorum vestrorum ". Et commissum est bellum. 

Et extendit Ionathas manum suam percutere 
Bacchidem, et divertit ab eo retro. 

Et dissiliit Ionathas et, qui cum eo erant, in 
Iordanem et transnataverunt in ulteriora; et non 
transierunt ad eos Iordanem. 

Et ceciderunt de parte Bacchidis die illa mille 
viri. Et reversi sunt in Ierusalem. 

Et aedificaverunt civitates munitas in Iudaea: 
munitionem, quae erat in Iericho, et Emmaus et 
Bethoron et Bethel et Thamnata et Pharathon et 
Tephon muris excelsis et portis et seris; 

et posuit custodiam in eis, ut inimicitias 
exercerent in Israel. 

Et munivit civitatem Bethsuram et Gazaram et arcem 
et posuit in eis auxilia et apparatum escarum. 

Et accepit filios principum regionis obsides et 
posuit eos in arce in Ierusalem in custodia. 

Et anno centesimo quinquagesimo tertio, mense 
secundo, praecepit Alcimus destrui murum atrii 
sanctorum interioris et destruxit opera 
prophetarum. Et coepit destruere. 

In tempore illo percussus est Alcimus, et impedita 
sunt opera illius; et occlusum est os eius, et 
dissolutus est nec ultra poterat loqui verbum et 
mandare de domo sua; 

et mortuus est Alcimus in tempore illo cum 
tormento magno. 

Et vidit Bacchides quoniam mortuus est Alcimus et 
reversus est ad regem; et siluit terra Iudae annis 
duobus. 

Et cogitaverunt omnes iniqui dicentes: " Ecce 
Ionathas et, qui cum eo sunt, in silentio habitant 
confidentes; nunc ergo adducamus Bacchidem, et 
comprehendet eos omnes una nocte ". 

Et abierunt et consilium ei dederunt. 

Et surrexit, ut veniret cum exercitu multo, et 
misit occulte epistulas sociis suis, qui erant in 
Iudaea, ut comprehenderent Ionathan et eos, qui 
cum eo erant; et non potuerunt, quia innotuit eis 
consilium eorum. 

Et apprehenderunt de viris regionis, qui principes 
erant malitiae, quinquaginta viros et occiderunt 
eos. 

Et secessit Ionathas et Simon et, qui cum eo 
erant, in Bethbasi, quae est in deserto; et 
exstruxit diruta eius, et firmaverunt eam. 

Et cognovit Bacchides et congregavit universam 
multitudinem suam et his, qui de Iudaea erant, 
denuntiavit; 

et venit et castra posuit ad Bethbasi et 
oppugnavit eam dies multos et fecit machinas. 

Et reliquit Ionathas Simonem fratrem suum in 
civitate et exiit in regionem et venit cum numero; 

et percussit Odomera et fratres eius et filios 
Phasiron in tabernaculo ipsorum et coepit caedere 
et crescere in virtutibus. 

Simon vero et, qui cum ipso erant, exierunt de 
civitate et succenderunt machinas 

et pugnaverunt contra Bacchidem, et contritus est 
ab eis, et afflixerunt eum valde, quoniam 
consilium eius et adventus eius erat inanis. 

Et iratus est animo contra viros iniquos, qui ei 
consilium dederant, ut veniret in regionem, et 
multos ex eis occiderunt; et cogitaverunt abire in 
regionem eius. 

Et cognovit Ionathas et misit ad eum legatos 
componere pacem cum ipso et reddere ei 
captivitatem. 

Et accepit et fecit secundum verba eius et iuravit 
se nihil facturum ei mali omnibus diebus vitae 
eius; 

et reddidit ei captivitatem, quam prius erat 
praedatus de terra Iudae, et conversus abiit in 
terram suam et non apposuit amplius venire in 
fines eius. 

Et cessavit gladius ex Israel, et habitavit 
Ionathas in Machmas; et coepit Ionathas ibi 
iudicare populum et exterminabat impios ex Israel. 

Et anno centesimo sexage simo ascendit Alexander 
An tiochi filius, Epiphanes, et occupavit 
Ptolemaidam; et receperunt eum, et regnavit illic. 

Et audivit Demetrius rex et congregavit exercitum 
copiosum valde et exivit obviam illi in proelium. 

Et misit Demetrius epistulam ad Ionathan verbis 
pacificis, ut magnificaret eum. 

Dixit enim: " Anticipemus facere pacem cum eo, 
priusquam faciat cum Alexandro adversum nos; 

recordabitur enim omnium malorum, quae 
consummavimus in eum et in fratrem eius et in 
gentem eius ". 

Et dedit ei potestatem congregare exercitum et 
fabrificare arma et esse ipsum socium eius; et 
obsides, qui erant in arce, dixit tradi ei. 

Et venit Ionathas in Ierusalem et legit epistulas 
in auditu omnis populi et eorum, qui in arce 
erant; 

et timuerunt timore magno, cum audirent quoniam 
dedit ei rex potestatem congregandi exercitum. 

Et tradiderunt, qui erant in arce, Ionathae 
obsides, et reddidit eos parentibus ipsorum. 

Et habitavit Ionathas in Ierusalem et coepit 
aedificare et innovare civitatem; 

et dixit facientibus opera, ut exstruerent muros 
et montem Sion in circuitu lapidibus quadratis ad 
munitionem: et ita fecerunt. 

Et fugerunt alienigenae, qui erant in 
munitionibus, quas Bacchides aedificaverat, 

et reliquit unusquisque locum suum et abiit in 
terram suam; 

tantum in Bethsura remanserunt aliqui ex his, qui 
reliquerant legem et praecepta; erat enim ad 
refugium. 

Et audivit Alexander rex promissa, quae misit 
Demetrius Ionathae, et narraverunt ei proelia et 
virtutes, quas ipse fecit et fratres eius, et 
labores, quos habuerunt. 

Et ait: " Numquid inveniemus aliquem virum talem? 
Et nunc faciemus eum amicum et socium nostrum ". 

Et scripsit epistulam et misit ei secundum haec 
verba dicens: 

" Rex Alexander fratri Ionathae salutem. 

Audivimus de te quod vir potens es viribus et 
aptus es, ut sis amicus noster; 

et nunc constituimus te hodie summum sacerdotem 
gentis tuae, et ut amicus voceris regis — et 
misit ei purpuram et coronam auream — et, quae 
nostra sunt, sentias nobiscum et conserves 
amicitias ad nos ". 

Et induit se Ionathas stola sancta septimo mense, 
anno centesimo sexagesimo, in die sollemni 
Scenopegiae; et congregavit exercitum et fecit 
arma copiosa. 

Et audivit Demetrius verba ista et contristatus 
est nimis et ait: 

" Quid hoc fecimus quod praeoccupavit nos 
Alexander apprehendere amicitiam Iudaeorum ad 
firmamentum? 

Scribam et ego illis verba deprecatoria et 
dignitates et dona, ut sint mecum in adiutorium ". 

Et misit eis secundum haec verba: " Rex Demetrius 
genti Iudaeorum salutem. 

Quoniam servastis ad nos pactum et mansistis in 
amicitia nostra et non accessistis ad inimicos 
nostros, audivimus et gavisi sumus. 

Et nunc perseverate adhuc conservare ad nos fidem, 
et retribuemus vobis bona pro his, quae facitis 
nobiscum, 

et remittemus vobis praestationes multas et 
dabimus vobis donationes. 

Et nunc absolvo vos et remitto Iudaeos a tributis 
et pretio salis et a coronis; 

et pro tertia parte seminis et pro dimidia parte 
fructus ligni, quod debetur mihi accipere, remitto 
ex hodierno die et deinceps accipere a terra Iudae 
et a tribus regionibus, quae additae sunt illi ex 
Samaritide et Galilaea, ex hodierna die et in 
totum tempus; 

et Ierusalem sit sancta et libera et fines eius et 
decimae et tributa. 

Remitto etiam potestatem arcis, quae est in 
Ierusalem, et do eam summo sacerdoti, ut 
constituat in ea viros, quoscumque ipse elegerit, 
qui custodiant eam. 

Et omnem animam Iudaeorum, quae captiva est a 
terra Iudae in omni regno meo, relinquo liberam 
gratis, et omnes a tributis solvantur etiam 
pecorum suorum. 

Et omnes dies sollemnes et sabbata et neomeniae et 
dies decreti et tres dies ante diem sollemnem et 
tres dies post diem sollemnem sint omnes 
immunitatis et remissionis omnibus Iudaeis, qui 
sunt in regno meo; 

et nemo habebit potestatem agere et perturbare 
aliquem illorum de omni causa. 

Et ascribantur ex Iudaeis in exercitu regis ad 
triginta milia virorum, et dabuntur illis copiae, 
ut oportet omnibus exercitibus regis. 

Et ex eis constituentur, qui sint in munitionibus 
regis magnis, et ex his constituentur super 
negotia regni, quae aguntur ex fide, et praepositi 
eorum et principes sint ex eis et ambulent in 
legibus suis, sicut praecepit rex in terra Iudae. 

Et tres regiones, quae additae sunt Iudaeae ex 
regione Samariae, addatur Iudaeae reputari, ut 
sint sub uno et non oboediant alii potestati, nisi 
summi sacerdotis. 

Ptolemaida et confines eius dedi donum sanctis, 
quae sunt in Ierusalem, ad necessarios sumptus 
sanctis. 

Et ego do singulis annis quindecim milia siclorum 
argenti de rationibus regis ex locis, quae me 
contingunt; 

et omne, quod reliquum fuerit, quod non 
reddiderant, qui super negotia erant, annis 
prioribus, ex hoc dabunt in opera domus. 

Et super haec quinque milia siclorum argenti, 
quanta accipiebant de sanctorum ratione per 
singulos annos, et haec remittuntur eo quod ipsa 
ad sacerdotes pertineant, qui ministerio 
funguntur. 

Et quicumque confugerint in templum, quod est 
Hierosolymis, et in omnibus finibus eius debentes 
regalia et quamlibet rem, dimittantur, et 
universa, quae sunt eis in regno meo. 

Et ad aedificanda vel restauranda opera sanctorum 
sumptus dabitur de ratione regis; 

et ad exstruendos muros Ierusalem et communiendum 
in circuitu sumptus dabitur de ratione regis et ad 
construendos muros in Iudaea ". 

Ut audivit autem Ionathas et populus sermones 
istos, non crediderunt eis nec receperunt, quia 
recordati sunt malitiae magnae, quam fecerat in 
Israel et tribulaverat eos valde. 

Et complacuit eis in Alexandro, quia ipse fuerat 
eis princeps sermonum pacis, et ipsi auxilium 
ferebant omnibus diebus. 

Et congregavit rex Alexander exercitum magnum et 
admovit castra contra Demetrium. 

Et commiserunt proelium duo reges, et fugit 
exercitus Alexandri, et insecutus est eum 
Demetrius et praevaluit adversus eos; 

et confirmavit proelium nimis, donec occidit sol, 
et cecidit Demetrius in die illa. 

Et misit Alexander ad Ptolemaeum regem Aegypti 
legatos secundum haec verba dicens: 

" Quoniam regressus sum in regnum meum et sedi in 
sede patrum meorum et obtinui principatum et 
contrivi Demetrium et possedi regionem nostram 

et commisi pugnam cum eo, et contritus est ipse et 
castra eius a nobis, et sedimus in sede regni 
eius; 

et nunc statuamus ad invicem amicitiam, et da mihi 
filiam tuam uxorem, et ego ero gener tuus et dabo 
tibi dona et ipsi digna te ". 

Et respondit rex Ptolemaeus dicens: " Felix dies, 
in qua reversus es ad terram patrum tuorum et 
sedisti in sede regni eorum! 

Et nunc faciam tibi, quae scripsisti, sed occurre 
in Ptolemaidam, ut videamus invicem nos, et socer 
fiam tibi, sicut dixisti ". 

Et exivit Ptolemaeus de Aegypto, ipse et Cleopatra 
filia eius, et venit Ptolemaidam anno centesimo 
sexagesimo secundo. 

Et occurrit ei Alexander rex, et dedit ei 
Cleopatram filiam suam et fecit nuptias eius 
Ptolemaidae sicut reges in magna gloria. 

Et scripsit rex Alexander Ionathae, ut veniret 
obviam sibi. 

Et abiit cum gloria Ptolemaidam et occurrit ibi 
duobus regibus et dedit illis argentum multum et 
aurum et dona et invenit gratiam in conspectu 
eorum. 

Et convenerunt adversus eum viri pestilentes ex 
Israel, viri iniqui interpellantes adversus eum; 
et non intendit ad eos rex. 

Et iussit rex, et exspoliaverunt Ionathan vestibus 
suis et induerunt eum purpura; et ita fecerunt. Et 
collocavit eum rex sedere secum. 

Dixitque principibus suis: " Exite cum eo in 
medium civitatis et praedicate, ut nemo adversus 
eum interpellet de ullo negotio, nec quisquam ei 
molestus sit de ulla ratione ". 

Et factum est, ut viderunt, qui interpellabant 
gloriam eius, quae praedicabatur, et opertum eum 
purpura, fugerunt omnes. 

Et magnificavit eum rex et scripsit eum inter 
primos amicos et posuit eum ducem et participem 
principatus. 

Et reversus est Ionathas in Ierusalem cum pace et 
laetitia. 

In anno centesimo sexagesimo quinto venit 
Demetrius filius Demetrii a Creta in terram patrum 
suorum; 

et audivit Alexander rex et contristatus est valde 
et reversus est Antiochiam. 

Et constituit Demetrius rex Apollonium, qui 
praeerat Coelesyriae, et congregavit exercitum 
magnum; et accessit ad Iamniam et misit ad 
Ionathan summum sacerdotem 

dicens: " Tu omnino solus resistis nobis; ego 
autem factus sum in derisum et in opprobrium 
propter te; et quare tu potestatem adversum nos 
exerces in montibus? 

Nunc ergo si confidis in virtutibus tuis, descende 
ad nos in campum, et comparemus illic invicem, 
quia mecum est virtus civitatum. 

Interroga et disce quis sum ego et ceteri, qui 
auxilio sunt nobis, et dicunt: "Non potest stare 
pes vester ante faciem nostram, quia bis in fugam 
conversi sunt patres tui in terra sua". 

Et nunc non poteris sustinere equitatum et 
exercitum talem in campo, ubi non est lapis neque 
silex neque locus fugiendi ". 

Ut audivit autem Ionathas sermones Apollonii, 
motus est animo et elegit decem milia virorum et 
exiit ab Ierusalem, et occurrit ei Simon frater 
eius in adiutorium. 

Et applicuit castra in Ioppen; et excluserunt eum, 
qui erant de civitate, quia custodia Apollonii in 
Ioppe erat, et oppugnaverunt eam. 

Et exterriti, qui erant in civitate, aperuerunt 
ei, et obtinuit Ionathas Ioppen. 

Et audivit Apollonius et admovit tria milia 
equitum et exercitum multum. Et abiit Azotum 
tamquam iter faciens et statim exiit in campum, eo 
quod haberet multitudinem equitum et confideret in 
eis. 

Et insecutus est eum Ionathas in Azotum, et 
exercitus commiserunt proelium. 

Et reliquit Apollonius mille equites post eos 
occulte. 

Et cognovit Ionathas quoniam insidiae sunt post 
se; et circuierunt castra eius et iecerunt iacula 
in populum a mane usque ad vesperam. 

Populus autem stabat, sicut praeceperat Ionathas, 
et laboraverunt equi eorum. 

Et eiecit Simon exercitum suum et commisit contra 
legionem; equites enim fatigati erant. Et contriti 
sunt ab eo et fugerunt, 

et equi dispersi sunt in campo et fugerunt in 
Azotum et intraverunt in Bethdagon idolum suum, ut 
ibi se liberarent. 

Et succendit Ionathas Azotum et civitates, quae 
erant in circuitu eius, et accepit spolia eorum et 
templum Dagon et omnes, qui fugerunt in illud, 
succendit igne. 

Et fuerunt, qui ceciderunt gladio cum his qui 
succensi sunt, fere octo milia virorum. 

Et movit inde Ionathas castra et applicuit ad 
Ascalonem, et exierunt de civitate obviam illi in 
magna gloria. 

Et reversus est Ionathas in Ierusalem cum suis 
habentibus spolia multa. 

Et factum est, ut audivit Alexander rex sermones 
istos, et addidit adhuc glorificare Ionathan 

et misit ei fibulam auream, sicut consuetudo est 
dari cognatis regum, et dedit ei Accaron et omnes 
fines eius in possessionem. 

Et rex Aegypti congregavit exercitum sicut arena, 
quae est circa oram maris, et naves multas et 
quaerebat obtinere regnum Alexandri dolo et addere 
illud regno suo. 

Et exiit in Syriam verbis pacificis, et aperiebant 
ei civitates et occurrebant ei, quia mandaverat 
Alexander rex exire ei obviam, eo quod socer suus 
esset. 

Cum autem introiret civitatem, Ptolemaeus ponebat 
custodias militum in singulis civitatibus. 

Et, ut appropiavit Azoto, ostenderunt ei templum 
Dagon succensum et Azotum et suburbana eius 
demolita et corpora proiecta et combustos, quos 
combusserat in bello; fecerant enim tumulos eorum 
in via eius. 

Et narraverunt regi, quae fecit Ionathas, ut 
vituperarent eum; et tacuit rex. 

Et occurrit Ionathas regi in Ioppen cum gloria, et 
invicem se salutaverunt et dormierunt illic. 

Et abiit Ionathas cum rege usque ad fluvium, qui 
vocatur Eleutherus, et reversus est in Ierusalem. 

Rex autem Ptolemaeus obtinuit dominium civitatum 
maritimarum usque Seleuciam maritimam et cogitabat 
in Alexandrum consilia mala. 

Et misit legatos ad Demetrium dicens: " Veni, 
componamus inter nos pactum, et dabo tibi filiam 
meam, quam habet Alexander, et regnabis in regno 
patris tui; 

paenitet enim me quod dederim illi filiam meam: 
quaesivit enim me occidere ". 

Et vituperavit eum, propterea quod concupisceret 
regnum eius. 

Et abstulit filiam suam et dedit eam Demetrio et 
alienavit se ab Alexandro, et manifestatae sunt 
inimicitiae eorum. 

Et intravit Ptolemaeus Antiochiam et imposuit duo 
diademata capiti suo, Aegypti et Asiae. 

Alexander autem rex erat in Cilicia illis 
temporibus, quia rebellabant, qui erant de locis 
illis; 

et audivit Alexander et venit ad eum in bello. Et 
produxit Ptolemaeus exercitum et occurrit ei in 
manu valida et fugavit eum. 

Et fugit Alexander in Arabiam, ut ibi 
protegeretur; rex autem Ptolemaeus exaltatus est. 

Et abstulit Zabdiel Arabs caput Alexandri et misit 
Ptolemaeo. 

Et rex Ptolemaeus mortuus est in die tertia; et 
qui erant in munitionibus, perierunt ab his, qui 
erant in munitionibus. 

Et regnavit Demetrius anno centesimo sexagesimo 
septimo. 

In diebus illis congregavit Ionathas eos, qui 
erant de Iudaea, ut expugnarent arcem, quae est in 
Ierusalem; et fecerunt contra eam machinas multas. 

Et abierunt quidam, qui oderant gentem suam, viri 
iniqui ad regem et renuntiaverunt ei quod Ionathas 
obsideret arcem. 

Et audiens iratus est et statim, ut audivit, movit 
castra et venit ad Ptolemaidam et scripsit 
Ionathae, ne obsideret arcem et ut occurreret sibi 
ad colloquium in Ptolemaidam festinato. 

Ut audivit autem Ionathas, iussit obsidere et 
elegit de senioribus Israel et de sacerdotibus et 
dedit se periculo 

et accepit argentum et aurum et vestem et alia 
xenia multa et abiit ad regem in Ptolemaidam et 
invenit gratiam in conspectu eius. 

Et interpellabant adversus eum quidam iniqui ex 
gente sua. 

Et fecit ei rex, sicut fecerant ei qui ante eum 
fuerant, et exaltavit eum in conspectu omnium 
amicorum suorum 

et statuit ei principatum sacerdotii et, 
quaecumque alia habuit prius pretiosa, et fecit 
eum principem primorum amicorum. 

Et postulavit Ionathas a rege, ut immunem faceret 
Iudaeam et tres toparchias et Samaritidem, et 
promisit ei talenta trecenta. 

Et consensit rex et scripsit Ionathae epistulas de 
his omnibus hunc modum continentes: 

" Rex Demetrius fratri Ionathae salutem et genti 
Iudaeorum. 

Exemplum epistulae, quam scripsimus Lastheni 
parenti nostro de vobis, scripsimus et ad vos, ut 
sciretis: 

"Rex Demetrius Lastheni patri salutem. 

Genti Iudaeorum amicis nostris et conservantibus, 
quae iusta sunt apud nos, decrevimus benefacere 
propter benignitatem ipsorum, quam erga nos 
habent. 

Statuimus ergo illis fines Iudaeae et tres 
regiones, Apherema et Lydda et Ramathaim, quae 
additae sunt Iudaeae ex Samaritide, et omnia 
confinia earum, omnibus sacrificantibus in 
Hierosolymis, pro regalibus, quae ab eis prius 
accipiebat rex per singulos annos de fructibus 
terrae et pomorum; 

et alia, quae ad nos pertinent ex hoc tempore 
decimarum et tributorum pertinentium ad nos, et 
salis stagna et pertinentes ad nos coronas, omnia 
ipsis concedimus. 

Et nihil horum irritum erit ex hoc et in omne 
tempus. 

Nunc ergo curate facere horum exemplum, et detur 
Ionathae et ponatur in monte sancto in loco 
celebri" ". 

Et videns Demetrius rex quod siluit terra in 
conspectu suo, et nihil ei resistit, dimisit totum 
exercitum suum, unumquemque in locum suum, excepto 
peregrino exercitu, quem contraxit ab insulis 
gentium; et inimici erant ei omnes exercitus 
patrum eius. 

Tryphon autem erat quidam partium Alexandri prius 
et vidit quoniam omnis exercitus murmurabat contra 
Demetrium et ivit ad Imalcue Arabem, qui nutriebat 
Antiochum filium Alexandri; 

et assidebat ei, ut traderet eum ipsi, ut regnaret 
loco patris sui. Et enuntiavit ei quanta 
constituerat Demetrius et inimicitias exercituum 
eius adversus illum; et mansit ibi diebus multis. 

Et misit Ionathas ad Demetrium regem, ut eiceret 
eos, qui in arce erant in Ierusalem et qui in 
praesidiis erant, quia impugnabant Israel. 

Et misit Demetrius ad Ionathan dicens: " Non haec 
tantum faciam tibi et genti tuae, sed gloria 
illustrabo te et gentem tuam, cum fuerit 
opportunum; 

nunc ergo recte feceris, si miseris in auxilium 
mihi viros, quia discessit omnis exercitus meus ". 

Et misit ei Ionathas tria milia virorum fortium 
Antiochiam, et venerunt ad regem, et delectatus 
est rex in adventu eorum. 

Et convenerunt, qui erant de civitate, centum 
viginti milia virorum, et volebant interficere 
regem; 

et fugit rex in aulam, et occupaverunt, qui erant 
de civitate, itinera civitatis et coeperunt 
pugnare. 

Et vocavit rex Iudaeos in auxilium, et convenerunt 
omnes simul ad eum et dispersi sunt per civitatem; 
et occiderunt in illa die centum milia hominum. 

Et succenderunt civitatem et ceperunt spolia multa 
in die illa et liberaverunt regem. 

Et viderunt, qui erant de civitate, quod 
obtinuissent Iudaei civitatem, sicut volebant, et 
infirmati sunt mente sua et clamaverunt ad regem 
cum precibus dicentes: 

" Da nobis dextras, et cessent Iudaei oppugnare 
nos et civitatem ". 

Et proiecerunt arma sua et fecerunt pacem; et 
glorificati sunt Iudaei in conspectu regis et in 
conspectu omnium, qui erant in regno eius, et 
nominati sunt in regno et regressi sunt in 
Ierusalem habentes spolia multa. 

Et sedit Demetrius rex in sede regni sui, et 
siluit terra in conspectu eius. 

Et mentitus est omnia, quaecumque dixit, et 
abalienavit se a Ionatha et non retribuit ei 
secundum beneficia, quae sibi tribuerat, et 
vexabat eum valde. 

Post haec autem reversus est Tryphon, et Antiochus 
cum eo puer adulescentior; et regnavit et imposuit 
sibi diadema. 

Et congregati sunt ad eum omnes exercitus, quos 
disperserat Demetrius, et pugnaverunt contra eum, 
et fugit et terga vertit. 

Et accepit Tryphon bestias et obtinuit Antiochiam. 

Et scripsit Antiochus adulescentior Ionathae 
dicens: " Constituo tibi summum sacerdotium et 
constituo te super quattuor regiones et ut sis de 
amicis regis ". 

Et misit illi vasa aurea et ministerium et dedit 
ei potestatem bibendi in auro et esse in purpura 
et habere fibulam auream. 

Et Simonem fratrem eius constituit ducem a 
descensu Tyri usque ad fines Aegypti. 

Et exiit Ionathas et perambulabat trans flumen et 
in civitatibus, et congregatus est ad eum omnis 
exercitus Syriae in auxilium; et venit Ascalonem, 
et occurrerunt ei honorifice de civitate. 

Et abiit inde Gazam, et concluserunt, qui erant 
Gazae; et obsedit eam et succendit, quae erant in 
circuitu civitatis, et praedatus est ea. 

Et rogaverunt Gazenses Ionathan, et dedit illis 
dexteram et accepit filios principum eorum obsides 
et misit illos in Ierusalem; et perambulavit 
regionem usque Damascum. 

Et audivit Ionathas quod aderant principes 
Demetrii in Cades, quae est in Galilaea, cum 
exercitu multo volentes eum removere a negotio; 

et occurrit illis, fratrem autem suum Simonem 
reliquit in regione. 

Et applicuit Simon ad Bethsuram et expugnabat eam 
diebus multis et conclusit eos. 

Et postulaverunt ab eo dextras accipere, et dedit 
illis; et eiecit eos inde et cepit civitatem et 
posuit in ea praesidium. 

Et Ionathas et castra eius applicuerunt ad aquam 
Gennesar et ante lucem vigilaverunt in campo Asor. 

Et ecce castra alienigenarum occurrebant ei in 
campo et tendebant ei insidias in montibus; ipsi 
autem occurrerunt ex adverso. 

Insidiae vero exsurrexerunt de locis suis et 
commiserunt proelium. 

Et fugerunt, qui erant ex parte Ionathae omnes, et 
nemo relictus est ex eis, nisi Matthathias filius 
Absalomi et Iudas filius Chalphi princeps militiae 
exercitus. 

Et scidit Ionathas vestimenta sua et posuit terram 
in capite suo et oravit. 

Et reversus est ad eos in proelium et convertit 
eos in fugam; et fugerunt. 

Et viderunt, qui fugiebant partis illius, et 
reversi sunt ad eum et insequebantur cum eo usque 
Cades, usque ad castra ipsorum, et applicuerunt 
illic. 

Et ceciderunt de alienigenis in die illa tria 
milia virorum; et reversus est Ionathas in 
Ierusalem. 

Et vidit Ionathas quia tem pus eum adiuvat; et 
elegit vi ros et misit Romam statuere et renovare 
cum eis amicitiam; 

et ad Spartiatas et ad alia loca misit epistulas 
secundum eadem. 

Et abierunt Romam et intraverunt curiam et 
dixerunt: "Ionathas summus sacerdos et gens 
Iudaeorum miserunt nos renovare amicitiam et 
societatem secundum pristinum". 

Et dederunt illis epistulas ad ipsos per loca, ut 
deducerent eos in terram Iudae cum pace. 

Et hoc est exemplum epistularum, quas scripsit 
Ionathas Spartiatis: 

" Ionathas summus sacerdos et seniores gentis et 
sacerdotes et reliquus populus Iudaeorum 
Spartiatis fratribus salutem. 

Iampridem missae erant epistulae ad Oniam summum 
sacerdotem ab Ario, qui regnabat apud vos, quoniam 
estis fratres nostri, sicut rescriptum continet, 
quod subiectum est. 

Et suscepit Onias virum, qui missus fuerat, cum 
honore; et accepit epistulas, in quibus 
significabatur de societate et amicitia. 

Nos igitur, cum nullo horum indigeremus, 
exhortationem habentes sanctos libros, qui sunt in 
manibus nostris, 

tentavimus mittere ad vos renovare fraternitatem 
et amicitiam, ne forte alieni efficiamur a vobis; 
multa enim tempora transierunt, ex quo misistis ad 
nos. 

Nos ergo in omni tempore sine intermissione in 
diebus sollemnibus et ceteris, quibus oportet, 
memores sumus vestri in sacrificiis, quae 
offerimus, et in obsecrationibus, sicut fas est et 
decet meminisse fratrum. 

Laetamur itaque de gloria vestra. 

Nos autem circumdederunt multae tribulationes et 
multa proelia; et impugnaverunt nos reges, qui 
sunt in circuitu nostro. 

Noluimus ergo vobis molesti esse et ceteris sociis 
et amicis nostris in his proeliis; 

habemus enim de caelo auxilium, quod nos adiuvat, 
et liberati sumus nos ab inimicis nostris, et 
humiliati sunt inimici nostri. 

Elegimus itaque Numenium Antiochi filium et 
Antipatrem Iasonis filium et misimus ad Romanos 
renovare cum eis amicitiam et societatem 
pristinam; 

mandavimus itaque eis, ut veniant etiam ad vos et 
salutent vos et reddant vobis epistulas nostras de 
innovatione et fraternitate nostra. 

Et nunc bene facietis respondentes nobis ad haec 
". 

Et hoc est rescriptum epistularum, quas miserunt 
Oniae: 

" Arius rex Spartiatarum Oniae sacerdoti magno 
salutem. 

Inventum est in scriptura de Spartiatis et Iudaeis 
quoniam sunt fratres et quod sunt de genere 
Abraham. 

Et nunc, ex quo haec cognovimus, bene facietis 
scribentes nobis de pace vestra. 

Sed et nos rescribimus vobis. Pecora vestra et 
possessiones vestrae nostrae sunt; et, quae 
nostra, vestra sunt. Mandamus itaque, ut 
annuntient vobis secundum haec ". 

Et audivit Ionathas quoniam regressi sunt 
principes Demetrii cum exercitu multo supra quam 
prius pugnare adversus eum. 

Et exiit ab Ierusalem et occurrit eis in Amathitem 
regionem; non enim dedit eis spatium, ut 
ingrederentur regionem eius. 

Et misit speculatores in castra eorum, et reversi 
renuntiaverunt ei quod ita constituunt supervenire 
illis nocte. 

Cum occidisset autem sol, praecepit Ionathas suis 
vigilare et esse in armis paratos ad pugnam tota 
nocte; et emisit custodes per circuitum castrorum. 

Et audierunt adversarii quod paratus est Ionathas 
cum suis in bellum, et timuerunt et formidaverunt 
in corde suo et accenderunt focos in castris suis. 

Ionathas autem et, qui cum eo erant, non 
cognoverunt usque mane; videbant enim luminaria 
ardentia. 

Et insecutus est eos Ionathas et non comprehendit 
eos; transierant enim flumen Eleutherum. 

Et divertit Ionathas ad Arabas, qui vocantur 
Zabadaei, et percussit eos et accepit spolia 
eorum. 

Et iunxit et venit Damascum et perambulabat omnem 
regionem illam. 

Simon autem exiit et venit usque ad Ascalonem et 
ad proxima praesidia et declinavit in Ioppen et 
occupavit eam; 

audivit enim quod vellent praesidium tradere 
partibus Demetrii, et posuit ibi custodes, ut 
custodirent eam. 

Et reversus est Ionathas et convocavit seniores 
populi et cogitavit cum eis aedificare praesidia 
in Iudaea 

et altius extollere muros Ierusalem et exaltare 
altitudinem magnam inter medium arcis et 
civitatis, ut separaret eam a civitate, ut esset 
ipsa singulariter, ut neque emant neque vendant. 

Et convenerunt, ut aedificarent civitatem; et 
cecidit de muro, qui erat super torrentem a 
subsolano, et reparavit eum, qui vocatur 
Chaphenatha. 

Et Simon aedificavit Adida in Sephela et munivit 
eam et imposuit portas et seras. 

Et quaesivit Tryphon regnare Asiae et imponere 
sibi diadema et extendere manum in Antiochum 
regem. 

Et veritus est, ne forte non permitteret eum 
Ionathas et ne forte pugnaret adversus eum, et 
quaerebat comprehendere eum et occidere et 
exsurgens abiit in Bethsan. 

Et exivit Ionathas obviam illi cum quadraginta 
milibus virorum electorum in proelium et venit 
Bethsan. 

Et vidit Tryphon quia venit cum exercitu multo et 
extendere in eum manus timuit 

et excepit eum cum honore et commendavit eum 
omnibus amicis suis et dedit ei munera et 
praecepit exercitibus suis, ut oboedirent ei sicut 
sibi. 

Et dixit Ionathae: " Ut quid vexasti universum 
populum, cum bellum nobis non sit? 

Et nunc remitte eos in domos suas. Elige autem 
tibi viros paucos, qui tecum sint, et veni mecum 
Ptolemaidam, et tradam eam tibi et reliqua 
praesidia et reliquum exercitum et universos 
praepositos negotiis et conversus abibo; propterea 
enim veni ". 

Et credidit ei et fecit, sicut dixit, et dimisit 
exercitum, et abierunt in terram Iudae. 

Retinuit autem secum tria milia virorum, ex quibus 
remisit in Galilaeam duo milia; mille autem 
venerunt cum eo. 

Ut autem intravit Ptolemaidam Ionathas, clauserunt 
portas Ptolemenses et comprehenderunt eum; et 
omnes, qui cum eo intraverant, gladio 
interfecerunt. 

Et misit Tryphon exercitum et equites in Galilaeam 
et in campum magnum, ut perderent omnes socios 
Ionathae. 

At illi, cum cognovissent quia comprehensus est 
Ionathas et periit, et omnes, qui cum eo erant, 
hortati sunt semetipsos et ibant conglobati parati 
in proelium. 

Et videntes hi, qui insecuti fuerant, quia pro 
anima res est illis, reversi sunt; 

illi autem venerunt omnes cum pace in terram Iudae 
et planxerunt Ionathan et eos, qui cum ipso 
fuerant, et timuerunt valde; et luxit Israel luctu 
magno. 

Et quaesierunt omnes gentes, quae erant in 
circuitu eorum, conterere eos; dixerunt enim: 

"Non habent principem et adiuvantem; nunc ergo 
expugnemus illos et tollamus de hominibus memoriam 
eorum ". 

Et audivit Simon quod con gregavit Tryphon 
exercitum copiosum, ut veniret in terram Iudae et 
attereret eam. 

Videns quia in tremore populus est et in timore, 
ascendit Ierusalem et congregavit populum 

et exhortatus est eos et dixit illis: " Vos scitis 
quanta ego et fratres mei et domus patris mei 
fecimus pro legibus et pro sanctis proelia et 
angustias quales vidimus. 

Horum gratia perierunt fratres mei omnes propter 
Israel, et relictus sum ego solus. 

Et nunc non mihi contingat parcere animae meae in 
omni tempore tribulationis; non enim melior sum 
fratribus meis. 

Vindicabo tamen gentem meam et sancta, uxores 
quoque et natos vestros, quia congregatae sunt 
universae gentes conterere nos inimicitiae gratia 
". 

Et accensus est spiritus populi, simul ut audivit 
sermones istos, 

et responderunt voce magna dicentes: " Tu es dux 
noster loco Iudae et Ionathae fratris tui; 

pugna proelium nostrum, et omnia, quaecumque 
dixeris nobis, faciemus ". 

Et congregans omnes viros bellatores acceleravit 
consummare universos muros Ierusalem et munivit 
eam in gyro. 

Et misit Ionathan filium Absalomi et cum eo 
exercitum magnum in Ioppen et, eiectis his, qui 
erant in ea, remansit illic in ea. 

Et movit Tryphon a Ptolemaida cum exercitu multo, 
ut veniret in terram Iudae, et Ionathas cum eo in 
custodia. 

Simon autem applicuit in Adidis contra faciem 
campi. 

Et ut cognovit Tryphon quia surrexit Simon loco 
fratris sui Ionathae et quia commissurus esset cum 
eo proelium, misit ad eum legatos 

dicens: " Pro argento, quod debebat frater tuus 
Ionathas fisco regis propter negotia, quae habuit, 
detinuimus eum; 

et nunc mitte argenti talenta centum et duos 
filios eius obsides, ut non dimissus fugiat a 
nobis, et remittemus eum ". 

Et cognovit Simon quia cum dolo loquuntur secum; 
misit tamen accipere argentum et pueros, ne 
inimicitiam magnam sumeret ad populum, 

qui dicerent: " Quia non misit ei argentum et 
pueros, periit ". 

Et misit pueros et centum talenta. Et mentitus est 
et non dimisit Ionathan; 

et post haec venit Tryphon intrare in regionem, ut 
contereret eam, et gyraverunt per viam, quae ducit 
Adoram. Et Simon et castra eius ambulabant in 
omnem locum, quocumque ibant. 

Qui autem in arce erant, miserunt ad Tryphonem 
legatos urgentes eum, ut veniret ad eos per 
desertum et mitteret illis alimonias. 

Et paravit Tryphon omnem equitatum suum, ut 
veniret; et in illa nocte fuit nix multa valde, et 
non venit propter nivem et discessit et abiit in 
Galaaditim. 

Et cum appropinquasset Bascaman, occidit Ionathan, 
et sepultus est illic; 

et convertit Tryphon et abiit in terram suam. 

Et misit Simon et accepit ossa Ionathae fratris 
sui et sepelivit eum in Modin civitate patrum 
eius. 

Et planxerunt eum omnis Israel planctu magno et 
luxerunt eum dies multos. 

Et aedificavit Simon super sepulcrum patris sui et 
fratrum suorum et exaltavit illud visu, lapide 
polito retro et ante; 

et statuit septem pyramidas, unam contra unam, 
patri et matri et quattuor fratribus. 

Et his fecit machinamenta circumponens columnas 
magnas et super columnas arma ad memoriam aeternam 
et iuxta arma naves sculptas, quae viderentur ab 
omnibus navigantibus mare. 

Hoc est sepulcrum, quod fecit in Modin, usque in 
hunc diem. 

Tryphon autem iter faciebat dolo cum Antiocho rege 
adulescentiore et occidit eum 

et regnavit loco eius et imposuit sibi diadema 
Asiae et fecit plagam magnam in terra. 

Et aedificavit Simon praesidia Iudaeae muniens ea 
turribus excelsis et muris magnis et portis et 
seris; et posuit alimenta in munitionibus. 

Et elegit Simon viros et misit ad Demetrium regem, 
ut faceret remissionem regioni, quia actus omnes 
Tryphonis fuerant rapinae. 

Et Demetrius rex ad verba ista respondit ei et 
scripsit epistulam talem: 

" Rex Demetrius Simoni summo sacerdoti et amico 
regum et senioribus et genti Iudaeorum salutem. 

Coronam auream et baen, quam misistis, suscepimus; 
et parati sumus facere vobiscum pacem magnam et 
scribere praepositis regis remittere vobis, quae 
indulsimus. 

Quaecumque enim constituimus vobis, constant; 
munitiones, quas aedificastis, vobis sint. 

Remittimus quoque ignorantias et peccata usque in 
hodiernum diem et coronam, quam debebatis; et, si 
quid aliud erat tributarium in Ierusalem, iam non 
sit tributarium. 

Et, si qui ex vobis apti sunt conscribi inter 
nostros, conscribantur, et sit inter nos pax ". 

Anno centesimo septuagesimo ablatum est iugum 
gentium ab Israel. 

Et coepit populus Israel scribere in 
conscriptionibus et commutationibus: " Anno primo 
sub Simone summo sacerdote magno duce et principe 
Iudaeorum ". 

In diebus illis applicuit Simon ad Gazaram et 
circumdedit eam castris et fecit machinam et 
applicuit ad civitatem et percussit turrim unam et 
comprehendit. 

Et eruperant, qui erant intra machinam, in 
civitatem; et factus est motus magnus in civitate. 

Et ascenderunt, qui erant in civitate, cum 
uxoribus et filiis supra murum, scissis tunicis 
suis, et clamaverunt voce magna postulantes a 
Simone dextras sibi dari 

et dixerunt: " Non nobis reddas secundum malitias 
nostras sed secundum misericordiam tuam ". 

Et consensit illis Simon et non debellavit eos; 
eiecit tamen eos de civitate et mundavit aedes, in 
quibus fuerant simulacra, et tunc intravit in eam 
canens et benedicens. 

Et, eiecta ab ea omni immunditia, collocavit in ea 
viros, qui legem facerent, et munivit eam et 
aedificavit sibi habitationem. 

Qui autem erant in arce Ierusalem, prohibebantur 
egredi et ingredi regionem et emere ac vendere; et 
esurierunt valde, et multi ex eis fame perierunt. 

Et clamaverunt ad Simonem, ut dextras acciperent, 
et dedit illis et eiecit eos inde et mundavit 
arcem a contaminationibus. 

Et intraverunt in eam tertia et vicesima die 
secundi mensis, anno centesimo septuagesimo primo, 
cum laude et ramis palmarum et cinyris et cymbalis 
et nablis et hymnis et canticis, quia contritus 
est inimicus magnus ex Israel. 

Et constituit, ut omnibus annis agerentur dies hi 
cum laetitia. 

Et munivit montem templi, qui erat secus arcem, et 
habitavit ibi ipse et qui cum eo erant. 

Et vidit Simon Ioannem filium suum quod vir esset 
et posuit eum ducem virtutum universarum; et 
habitavit in Gazaris. 

Anno centesimo septuagesi mo secundo congregavit 
rex Demetrius exercitum suum et abiit in Mediam ad 
contrahenda sibi auxilia, ut expugnaret Tryphonem. 

Et audivit Arsaces rex Persidis et Mediae, quia 
intravit Demetrius confines suos, et misit unum de 
principibus suis, ut comprehenderet eum vivum. 

Et abiit et percussit castra Demetrii et 
comprehendit eum et duxit eum ad Arsacem et posuit 
eum in custodiam. 

Et siluit terra Iudae omnibus diebus Simonis; et 
quaesivit bona genti suae, et placuit illis 
potestas eius, et gloria eius omnibus diebus. 

Et cum omni gloria sua accepit Ioppen in portum et 
fecit introitum insulis maris. 

Et dilatavit fines gentis suae et obtinuit 
regionem. 

Et congregavit captivitatem multam et dominatus 
est Gazarae et Bethsurae et arci; et abstulit 
immunditias ex ea, et non erat qui resisteret ei. 

Et unusquisque colebat terram suam cum pace; et 
terra dabat fructus suos, et ligna camporum 
fructum suum. 

Seniores in plateis sedebant, omnes de bonis 
communiter tractabant, et iuvenes induebant se 
gloriam et stolas belli. 

Et civitatibus tribuebat alimonias et constituebat 
eas, ut essent vasa munitionis, quoadusque 
nominatum est nomen gloriae eius usque ad extremum 
terrae. 

Fecit pacem super terram, et laetatus est Israel 
laetitia magna. 

Et sedit unusquisque sub vite sua et sub ficulnea 
sua, et non erat qui eos terreret. 

Defecit impugnans eos super terram; reges contriti 
sunt in diebus illis. 

Et confirmavit omnes humiles populi sui et legem 
exquisivit et abstulit omnem iniquum et malum. 

Sancta glorificavit et multiplicavit vasa 
sanctorum. 

Et auditum est Romae quia defunctus esset 
Ionathas, et usque in Spartiatas, et contristati 
sunt valde. 

Ut audierunt autem quod Simon frater eius factus 
esset summus sacerdos loco eius, et ipse obtineret 
regionem et civitates in ea, 

scripserunt ad eum in tabulis aereis, ut 
renovarent cum eo amicitias et societatem, quam 
fecerant cum Iuda et cum Ionatha fratribus eius; 

et lectae sunt in conspectu ecclesiae in 
Ierusalem. Et hoc exemplum epistularum, quas 
Spartiatae miserunt: 

" Spartianorum principes et civitas Simoni 
sacerdoti magno et senioribus et sacerdotibus et 
reliquo populo Iudaeorum fratribus salutem. 

Legati, qui missi sunt ad populum nostrum, 
nuntiaverunt nobis de vestra gloria et honore, et 
gavisi sumus in introitu eorum 

et scripsimus, quae ab eis erant dicta in 
conciliis populi sic: "Numenius Antiochi et 
Antipater Iasonis filius, legati Iudaeorum, 
venerunt ad nos renovantes nobiscum amicitiam". 

Et placuit populo excipere viros gloriose et 
ponere exemplum sermonum eorum in segregatis 
populi libris, ut sit ad memoriam populo 
Spartiatarum. Exemplum autem horum scripsimus 
Simoni magno sacerdoti ". 

Post haec autem misit Simon Numenium Romam 
habentem clipeum aureum magnum pondo minarum mille 
ad statuendam cum eis societatem. 

Cum autem audisset populus sermones istos, 
dixerunt: " Quam gratiarum actionem reddemus 
Simoni et filiis eius? 

Invaluit enim ipse et fratres eius et domus patris 
eius et expugnavit inimicos Israel ab eis; et 
statuerunt ei libertatem ". Et descripserunt in 
tabulis aereis et posuerunt in titulis in monte 
Sion. 

Et hoc est exemplum scripturae: " Octava decima 
die Elul, anno centesimo septuagesimo secundo, 
anno tertio sub Simone sacerdote magno, in 
Asaramel, 

in conventu magno sacerdotum et populi et 
principum gentis et seniorum regionis nota facta 
sunt nobis haec: 

Quoniam frequenter facta sunt proelia in regione, 
Simon autem filius Matthathiae, filius ex filiis 
Ioarib, et fratres eius dederunt se periculo et 
restiterunt adversariis gentis suae, ut starent 
sancta ipsorum et lex; et gloria magna 
glorificaverunt gentem suam. 

Et congregavit Ionathas gentem suam et factus est 
illis sacerdos magnus et appositus est ad populum 
suum. 

Et voluerunt inimici eorum calcare et atterere 
regionem ipsorum et extendere manus in sancta 
eorum. 

Tunc restitit Simon et pugnavit pro gente sua et 
erogavit pecunias multas et armavit viros virtutis 
gentis suae et dedit illis stipendia. 

Et munivit civitates Iudaeae et Bethsuram, quae 
erat in finibus Iudaeae, ubi erant arma hostium 
antea, et posuit illic praesidium viros Iudaeos; 

et Ioppen munivit, quae erat ad mare, et Gazaram, 
quae est in finibus Azoti, in qua hostes antea 
habitabant, et collocavit illic Iudaeos et, 
quaecumque apta erant ad correptionem eorum, 
posuit in eis. 

Et vidit populus fidem Simonis et gloriam, quam 
cogitabat facere genti suae; et posuerunt eum 
ducem suum et principem sacerdotum, eo quod ipse 
fecerat haec omnia et iustitiam et fidem, quam 
conservavit genti suae, et exquisivit omni modo 
exaltare populum suum. 

Et in diebus eius prosperatum est in manibus eius, 
ut tollerentur gentes de regione ipsorum et, qui 
in civitate David erant in Ierusalem, qui fecerant 
sibi arcem, de qua procedebant et contaminabant 
omnia, quae in circuitu sanctorum sunt, et 
inferebant plagam magnam castitati; 

et collocavit in ea viros Iudaeos et munivit eam 
ad tutamentum regionis et civitatis et exaltavit 
muros Ierusalem. 

Et rex Demetrius statuit illi summum sacerdotium 
secundum haec 

et fecit eum amicum suum et glorificavit eum 
gloria magna. 

Audivit enim quod appellati sunt Iudaei a Romanis 
amici et socii et fratres, et quia susceperunt 
legatos Simonis gloriose; 

et quia Iudaei et sacerdotes consenserunt eum esse 
ducem suum et summum sacerdotem in aeternum, donec 
surgat propheta fidelis, 

et ut sit super eos dux, et ut cura esset illi pro 
sanctis, ut constitueret per eum super opera eorum 
et super regionem et super arma et super 
praesidia; 

et cura sit illi de sanctis, et ut audiatur ab 
omnibus; et scribantur in nomine eius omnes 
conscriptiones in regione, et ut operiatur purpura 
et aurum portet; 

et ne liceat ulli ex populo et ex sacerdotibus 
irritum facere aliquid horum et contradicere his, 
quae ab eo dicuntur, aut convocare conventum in 
regione sine ipso et vestiri purpura et uti fibula 
aurea; 

qui autem fecerit extra haec aut irritum fecerit 
aliquid horum, reus erit. 

Et complacuit omni populo statuere Simoni facere 
secundum verba ista. 

Et suscepit Simon et placuit ei, ut summo 
sacerdotio fungeretur et esset dux et princeps 
gentis Iudaeorum et sacerdotum et praeesset 
omnibus ". 

Et scripturam istam dixerunt ponere in tabulis 
aereis et ponere eas in peribolo sanctorum in loco 
celebri; 

exemplum autem eorum ponere in aerario, ut habeat 
Simon et filii eius. 

Et misit rex Antiochus filius Demetrii epistulas 
ab insulis maris Simoni sacerdoti et principi 
gentis Iudaeorum et universae genti, 

et erant continentes hunc modum: " Rex Antiochus 
Simoni sacerdoti magno et gentis principi et genti 
Iudaeorum salutem. 

Quoniam quidam pestilentes obtinuerunt regnum 
patrum nostrorum, volo autem vindicare regnum, ut 
restituam illud, sicut erat antea, delectumque 
feci multitudinis exercitus et feci naves 
bellicas; 

volo autem procedere per regionem, ut ulciscar in 
eos, qui corruperunt regionem nostram et qui 
desolaverunt civitates multas in regno meo. 

Nunc ergo statuo tibi omnes oblationes, quas 
remiserunt tibi ante me reges, et quaecumque alia 
dona remiserunt tibi. 

Et permisi tibi facere monetam propriam numisma 
regioni tuae; 

Ierusalem autem et sancta esse libera, et omnia 
arma, quae fabricatus es, et praesidia, quae 
construxisti, quae tenes, maneant tibi; 

et omne debitum regis, et quae futura sunt regi ex 
hoc et in totum tempus, remittantur tibi. 

Cum autem obtinuerimus regnum nostrum, 
glorificabimus te et gentem tuam et templum gloria 
magna, ita ut manifestetur gloria vestra in 
universa terra ". 

Anno centesimo septuagesimo quarto exiit Antiochus 
in terram patrum suorum, et convenerunt ad eum 
omnes exercitus, ita ut pauci relicti essent cum 
Tryphone. 

Et insecutus est eum Antiochus rex, et venit Doram 
fugiens, quae est ad mare; 

sciebat enim quod congregata sunt mala in eum, et 
reliquit eum exercitus. 

Et applicuit Antiochus ad Doram cum centum viginti 
milibus virorum belligeratorum et octo milibus 
equitum 

et circuivit civitatem, et naves a mari 
accesserunt; et vexabat civitatem a terra et mari 
et neminem sinebat ingredi vel egredi. 

Venit autem Numenius et, qui cum eo fuerant, ab 
urbe Roma habentes epistulas regibus et regionibus 
scriptas, in quibus continebantur haec: 

"Lucius consul Romanorum Ptolemaeo regi salutem. 

Legati Iudaeorum venerunt ad nos amici nostri et 
socii renovantes pristinam amicitiam et 
societatem, missi a Simone principe sacerdotum et 
populo Iudaeorum. 

Attulerunt autem et clipeum aureum minarum mille. 

Placuit itaque nobis scribere regibus et 
regionibus, ut non exquirant illis mala neque 
impugnent eos et civitates eorum et regionem eorum 
et ut non ferant auxilium pugnantibus adversus 
eos. 

Visum autem est nobis accipere ab eis clipeum. 

Si qui ergo pestilentes refugerunt de regione 
ipsorum ad vos, tradite eos Simoni principi 
sacerdotum, ut vindicet in eos secundum legem suam 
". 

Haec eadem scripsit Demetrio regi et Attalo et 
Ariarathae et Arsacae 

et in omnes regiones et Sampsacae et Spartiatis et 
in Delum et in Myndum et in Sicyonem et in Carida 
et in Samum et in Pamphyliam et in Lyciam et in 
Alicarnassum et in Rhodum et in Phaselidam et in 
Cho et in Siden et in Aradon et in Gortynam et 
Cnidum et Cyprum et Cyrenen. 

Exemplum autem eorum scripserunt Simoni principi 
sacerdotum et populo Iudaeorum. 

Antiochus autem rex applicuit castra in Doram in 
secunda die admovens ei semper manus et machinas 
faciens et conclusit Tryphonem, ne exiret aut 
introiret. 

Et misit ad eum Simon duo milia virorum electorum 
in auxilium et argentum et aurum et vasa copiosa. 

Et noluit ea accipere, sed rupit omnia, quae 
pactus est cum eo antea, et alienavit se ab eo. 

Et misit ad eum Athenobium unum de amicis suis, ut 
tractaret cum ipso dicens: " Vos tenetis Ioppen et 
Gazaram et arcem, quae est in Ierusalem, civitates 
regni mei; 

fines earum desolastis et fecistis plagam magnam 
in terra et dominati estis per loca multa in regno 
meo. 

Nunc ergo tradite civitates, quas occupastis, et 
tributa locorum, in quibus dominati estis extra 
fines Iudaeae; 

sin autem, date pro illis quingenta talenta 
argenti, et exterminii, quod exterminastis, et 
tributorum civitatum alia talenta quingenta; sin 
autem, veniemus et expugnabimus vos". 

Et venit Athenobius amicus regis in Ierusalem et 
vidit gloriam Simonis et claritatem in auro et 
argento et apparatum copiosum et obstupuit et 
rettulit ei verba regis. 

Et respondit ei Simon et dixit ei: " Neque alienam 
terram sumpsimus neque aliena detinemus sed 
hereditatem patrum nostrorum, quae iniuste ab 
inimicis nostris aliquo tempore possessa est. 

Nos vero tempus habentes vindicamus hereditatem 
patrum nostrorum; 

nam de Ioppe et Gazara, quae expostulas, ipsae 
faciebant in populo plagam magnam et in regione 
nostra: horum damus talenta centum ". Et non 
respondit ei verbum. 

Reversus autem cum ira ad regem renuntiavit ei 
verba ista et gloriam Simonis et universa, quae 
vidit; et iratus est rex ira magna. 

Tryphon autem ascendit in navem et fugit in 
Orthosiam. 

Et constituit rex Cendebaeum ducem maritimum et 
exercitum peditum et equitum dedit illi; 

et mandavit illi movere castra contra faciem 
Iudaeae et mandavit ei aedificare Cedron et 
obstruere portas civitatis et ut debellaret 
populum. Rex autem persequebatur Tryphonem. 

Et pervenit Cendebaeus Iamniam et coepit irritare 
plebem et conculcare Iudaeam et captivare populum 
et interficere. 

Et aedificavit Cedron et collocavit illic equites 
et exercitum, ut egressi perambularent vias 
Iudaeae, sicut constituit ei rex. 

Et ascendit Ioannes de Ga zaris et nuntiavit 
Simoni pa tri suo, quae fecit Cendebaeus. 

Et vocavit Simon duos filios seniores, Iudam et 
Ioannem, et ait illis: " Ego et fratres mei et 
domus patris mei expugnavimus hostes Israel ab 
adulescentia usque in hunc diem, et prosperatum 
est in manibus nostris liberare Israel saepius. 

Nunc autem senui, vos autem in misericordia 
sufficientes estis in annis; estote loco meo et 
fratris mei et egressi pugnate pro gente nostra; 
auxilium vero de caelo vobiscum sit ". 

Et elegit de regione viginti milia virorum 
belligeratorum et equites; et profecti sunt ad 
Cendebaeum et dormierunt in Modin 

et surrexerunt mane et abierunt in campum. Et ecce 
exercitus copiosus in obviam illis peditum et 
equitum, et fluvius torrens erat inter medium 
ipsorum. 

Et admovit castra contra faciem eorum ipse et 
populus eius et vidit populum trepidantem ad 
transfretandum torrentem; et transfretavit primus, 
et viderunt eum viri et transierunt post eum. 

Et divisit populum, et equites in medio peditum; 
erat autem equitatus adversariorum copiosus nimis. 

Et exclamaverunt tubis, et in fugam conversus est 
Cendebaeus et castra eius, et ceciderunt ex eis 
multi vulnerati; residui autem in munitionem 
fugerunt. 

Tunc vulneratus est Iudas frater Ioannis; Ioannes 
autem insecutus est eos, donec venit Cedron, quam 
aedificavit. 

Et fugerunt usque ad turres, quae erant in agris 
Azoti, et succendit eas igni; et ceciderunt ex 
illis duo milia virorum. Et reversus est in 
Iudaeam in pace. 

Et Ptolemaeus filius Abubi constitutus erat dux in 
campo Iericho et habebat argentum et aurum multum; 

erat enim gener summi sacerdotis. 

Et exaltatum est cor eius, et volebat obtinere 
regionem et cogitabat dolum adversus Simonem et 
filios eius, ut tolleret eos. 

Simon autem perambulans civitates, quae erant in 
regione, et sollicitudinem gerens earum descendit 
in Iericho ipse et Matthathias et Iudas filii 
eius, anno centesimo septuagesimo septimo, mense 
undecimo, hic est mensis Sabath. 

Et suscepit eos filius Abubi in munitiunculam, 
quae vocatur Doc, cum dolo, quam aedificavit; et 
fecit eis convivium magnum et abscondit illic 
viros. 

Et, cum inebriatus esset Simon et filii eius, 
surrexit Ptolemaeus cum suis et sumpserunt arma 
sua et intraverunt in convivium et occiderunt eum 
et duos filios eius et quosdam pueros eius. 

Et fecit deceptionem magnam et reddidit mala pro 
bonis. 

Et scripsit haec Ptolemaeus et misit regi, ut 
mitteret ei exercitum in auxilium et traderet ei 
civitates et regionem. 

Et misit alios in Gazaram tollere Ioannem; et 
tribunis misit epistulas, ut venirent ad se, et 
daret eis argentum et aurum et dona. 

Et alios misit occupare Ierusalem et montem 
templi. 

Et praecurrens quidam nuntiavit Ioanni in Gazara 
quia periit pater eius et fratres eius et quia: " 
Misit te quoque interfici ". 

Ut audivit autem, vehementer expavit et 
comprehendit viros, qui venerant perdere eum, et 
occidit eos; cognovit enim quia quaerebant eum 
perdere. 

Et cetera sermonum Ioannis et bellorum eius et 
bonarum virtutum, quibus fortiter gessit, et 
aedificii murorum, quos exstruxit, et rerum 
gestarum eius, 

ecce haec scripta sunt in libro dierum sacerdotii 
eius, ex quo factus est princeps sacerdotum post 
patrem suum. 

Fratribus, qui sunt per Aegyp tum, Iudaeis salutem 
dicunt fratres, qui sunt in Hierosolymis Iudaei et 
qui in regione Iudaeae, pacem bonam. 

Et benefaciat vobis Deus et meminerit testamenti 
sui, quod locutus est ad Abraham et Isaac et Iacob 
servorum suorum fidelium; 

et det vobis cor omnibus, ut colatis eum et 
faciatis eius voluntatem corde magno et animo 
volenti; 

et adaperiat cor vestrum in lege sua et in 
praeceptis suis et faciat pacem; 

et exaudiat orationes vestras et reconcilietur 
vobis nec vos deserat in tempore malo. 

Et nunc hic sumus orantes pro vobis. 

Regnante Demetrio, anno centesimo sexagesimo nono, 
nos Iudaei scripsimus vobis in tribulatione et 
impetu, qui supervenit nobis in istis annis, ex 
quo recessit Iason et, qui cum eo erant, a sancta 
terra et a regno 

et portam succenderunt et effuderunt sanguinem 
innocentem; et oravimus ad Dominum et exauditi 
sumus et obtulimus sacrificia et similaginem et 
accendimus lucernas et proposuimus panes. 

Et nunc ut frequentetis dies Scenopegiae mensis 
Casleu, 

anno centesimo octogesimo octavo. Qui sunt 
Hierosolymis et in Iudaea, senatusque et Iudas 
Aristobulo magistro Ptolemaei regis, qui est de 
genere christorum sacerdotum, et his, qui in 
Aegypto sunt, Iudaeis salutem et sanitatem. 

De magnis periculis a Deo liberati magnifice 
gratias agimus ipsi, utpote qui adversus regem 
dimicavimus; 

ipse enim effervere fecit eos, qui pugnaverunt 
contra sanctam civitatem. 

Nam cum in Perside esset dux ipse et qui cum ipso 
videbatur esse intolerabilis exercitus, concisi 
sunt in templo Naneae, fraude utentibus 
sacerdotibus Naneae. 

Etenim quasi cum ea habitaturus venit ad locum 
Antiochus et, qui cum ipso erant, amici, ut 
acciperet pecunias multas dotis nomine. 

Cumque proposuissent eas sacerdotes Naneae, et 
ipse cum paucis ingressus esset intra ambitum 
fani, clauserunt templum; cum intrasset Antiochus, 

aperto occulto aditu laquearis, mittentes lapides 
percusserunt ducem et diviserunt membratim et, 
capitibus amputatis, foras proiecerunt. 

Per omnia benedictus Deus, qui tradidi 

Facturi igitur quinta et vicesima die mensis 
Casleu purificationem templi, necessarium duximus 
significare vobis, ut et vos quoque agatis diem 
Scenopegiae et ignis, qui datus est, quando 
Nehemias, aedificato templo et altari, obtulit 
sacrificia. 

Nam cum in Persidem ducerentur patres nostri, 
sacerdotes, qui tunc cultores Dei erant, acceptum 
ignem de altari occulte absconderunt in cavo putei 
situm habentis siccum, in quo contutati sunt eum, 
ita ut omnibus ignotus esset locus. 

Cum autem praeterissent anni multi, et placuit 
Deo, ut mitteretur Nehemias a rege Persidis, 
nepotes sacerdotum illorum, qui absconderant, 
misit ad ignem. 

Sicut narraverunt nobis, non invenerunt ignem sed 
aquam crassam. Et iussit eos haurire et afferre. 
Utque imposita sunt sacrificia, iussit sacerdotes 
Nehemias aspergere aqua et ligna et, quae erant 
superposita. 

Utque hoc factum est, et tempus transiit, et sol 
refulsit, qui prius erat in nubilo, accensus est 
ignis magnus, ita ut omnes mirarentur. 

Orationem autem faciebant sacerdotes, dum 
consummaretur sacrificium: et sacerdotes et omnes, 
Ionatha inchoante, ceteris autem respondentibus ut 
Nehemias. 

Erat autem oratio hunc habens modum: " Domine, 
Domine Deus, omnium creator, terribilis et fortis, 
iustus et misericors, qui solus es rex et bonus, 

solus praestans, solus iustus et omnipotens et 
aeternus; qui liberas Israel de omni malo, qui 
fecisti patres electos et sanctificasti eos, 

accipe sacrificium pro universo populo tuo Israel 
et custodi partem tuam et sanctifica. 

Congrega dispersionem nostram, libera eos, qui 
serviunt gentibus, et contemptos et abominatos 
respice, ut sciant gentes quia tu es Deus noster. 

Afflige opprimentes nos et contumeliam facientes 
in superbia. 

Constitue populum tuum in loco sancto tuo, sicut 
dixit Moyses ". 

Sacerdotes autem psallebant hymnos. 

Cum autem consumptum esset sacrificium, ex residua 
aqua Nehemias iussit lapides maiores perfundi 

quod ut factum est, flamma accensa est, sed a 
lumine, quod refulsit ex altari, consumpta est. 

Ut vero manifestata est res, et renuntiatum est 
regi Persarum quod in loco, in quo ignem 
absconderant hi, qui translati fuerant, 
sacerdotes, aqua apparuit, de qua Nehemias et, qui 
cum eo erant, purificaverunt ea, quae essent 
sacrificii, 

circumsaepiens autem rex et rem diligenter 
examinans, templum fecit. 

Et quibus gratificabatur rex, multa dona 
accipiebat et tribuebat. 

Appellaverunt autem, qui cum Nehemia erant, hunc 
locum Nephthar, quod interpretatur Purificatio; 
vocatur autem apud plures Nephthai. 

Invenitur autem in descriptio nibus quod Ieremias 
propheta iussit eos ignem accipere, qui 
transmigrabant, ut significatum est, 

et ut mandavit propheta transmigratis dans illis 
legem, ne obliviscerentur praecepta Domini et ut 
non exerrarent mentibus videntes simulacra aurea 
et argentea et ornamenta eorum. 

Et alia huiusmodi dicens hortabatur, ne legem 
amoverent a corde suo. 

Erat autem in ipsa scriptura quomodo tabernaculum 
et arcam iussit propheta, divino responso ad se 
facto, comitari secum, usquequo exiit in montem, 
in quo Moyses ascendit et vidit Dei hereditatem. 

Et veniens Ieremias invenit domum speluncae; et 
tabernaculum et arcam et altare incensi intulit 
illuc et ostium obstruxit. 

Et accesserunt quidam ex his, qui simul 
sequebantur, ut notarent viam, et non potuerunt 
invenire. 

Ut autem cognovit Ieremias, culpans illos dixit 
quod ignotus erit locus, donec congreget Deus 
congregationem populi et misericordia fiat; 

et tunc Dominus ostendet haec, et apparebit 
maiestas Domini, et nubes erit, sicut et sub Moyse 
manifestabatur, sicut et Salomon petiit, ut locus 
sanctificaretur magnifice. 

Manifestabatur autem et ut sapientiam habens 
obtulit sacrificium dedicationis et consummationis 
templi. 

Sicut et Moyses orabat ad Dominum, et descendit 
ignis de caelo et consumpsit sacrificia, sic et 
Salomon oravit, et descendit ignis de caelo et 
consumpsit holocausta. 

Et dixit Moyses: " Eo quod non sit comestum, quod 
erat pro peccato, consumptum est ". 

Similiter et Salomon octo dies celebravit. 

Inferebantur autem in descriptionibus et 
commentariis secundum Nehemiam haec eadem, et ut 
construens bibliothecam congregavit libros de 
regibus et prophetis et libros David et epistulas 
regum de donariis. 

Similiter autem et Iudas ea, quae deciderant per 
bellum, quod nobis acciderat, congregavit omnia, 
et sunt apud nos. 

Si ergo desideratis haec, mittite, qui perferant 
vobis. 

Acturi itaque purificationem, scripsimus vobis; 
bene ergo facietis, si egeritis hos dies. 

Deus autem, qui liberavit universum populum suum 
et reddidit hereditatem omnibus et regnum et 
sacerdotium et sanctificationem, 

sicut promisit in lege. Speramus enim in Deo quod 
cito nostri miserebitur et congregabit de sub 
caelo in locum sanctum; eripuit enim nos de magnis 
periculis et locum purgavit. 

De Iuda vero Maccabaeo et fratribus eius et de 
templi magni purificatione et de arae dedicatione, 

sed et de proeliis, quae pertinent ad Antiochum 
Epiphanem et filium eius Eupatorem, 

et de illuminationibus, quae de caelo factae sunt 
ad eos, qui generose pro Iudaismo fortiter 
fecerunt, ita ut universam regionem, cum pauci 
essent, vindicarent et barbaram multitudinem 
fugarent 

et famosissimum in toto orbe templum recuperarent 
et civitatem liberarent et leges, quae futurum 
erat ut abolerentur, restituerentur, Domino cum 
omni clementia propitio facto illis, 

quae omnia ab Iasone Cyrenaeo quinque libris 
declarata sunt, tentavimus nos uno volumine 
breviare. 

Considerantes enim multitudinem numerorum et 
difficultatem, quae adest volentibus aggredi 
narrationes historiarum propter multitudinem 
rerum, 

curavimus volentibus quidem legere, ut esset animi 
oblectatio, studiosis vero, ut facilius possint 
memoriae commendare, omnibus autem legentibus 
utilitas conferatur. 

Et nobis quidem ipsis, qui hoc opus breviandi 
causa suscepimus, non facilem laborem, immo vero 
negotium plenum vigiliarum et sudoris assumpsimus. 

Sicut praeparanti convivium et quaerenti aliorum 
utilitatem non facile est, tamen propter multorum 
gratiam libenter laborem sustinebimus, 

accurate quidem de singulis elaborare auctori 
concedentes, ipsi autem persequi datam formam 
brevitati studentes. 

Sicut enim novae domus architecto de universa 
structura curandum est, ei vero, qui inurere et 
pingere curat, quae apta sunt ad ornatum 
exquirenda sunt, ita aestimo et in nobis. 

Inire quidem et deambulacrum facere verborum et 
curiosius partes singulas quasque disquirere 
historiae congruit auctori; 

brevitatem vero dictionis sectari et exsecutionem 
rerum vitare brevianti concedendum est. 

Hinc ergo narrationem incipiemus, praedictis 
tantulo subiuncto; stultum etenim est ante 
historiam efffluere, ipsam autem historiam 
concidere. 

Cum sancta civitas habitaretur cum omni pace, et 
leges quam optime custodirentur propter Oniae 
pontificis pietatem et odium malitiae, 

fiebat ut et ipsi reges locum honorarent et 
templum maximis muneribus illustrarent, 

ita ut Seleucus quoque Asiae rex de redditibus 
suis praestaret omnes sumptus ad ministeria 
sacrificiorum pertinentes. 

Simon autem de tribu Belgae praepositus templi 
constitutus dissentiebat a principe sacerdotum de 
dispensatione in civitate. 

Et cum vincere Oniam non posset, venit ad 
Apollonium Tharseae filium, qui eo tempore erat 
dux Coelesyriae et Phoenicis, 

et nuntiavit pecuniis inenarrabilibus plenum esse 
aerarium Hierosolymis, ita ut multitudo 
vectigalium innumerabilis esset et ea non 
pertinere ad rationem sacrificiorum; esse autem 
possibile sub potestate regis haec cadere. 

Collocutus autem Apollonius cum rege, de indicatis 
sibi pecuniis aperuit; at ille vocans Heliodorum, 
qui erat super negotia, misit datis mandatis, ut 
praedictam pecuniam transportaret. 

Statimque Heliodorus iter est aggressus, specie 
quidem quasi per Coelesyriam et Phoenicen 
civitates esset peragraturus, re vera autem regis 
propositum perfecturus. 

Sed cum venisset Hierosolymam et benigne a summo 
sacerdote civitatis esset exceptus, narravit de 
dato indicio, et cuius rei gratia adesset aperuit; 
interrogabat autem, si vere haec ita essent. 

Tunc summus sacerdos ostendit deposita esse 
viduarum et pupillorum; 

quaedam vero esse Hircani Thobiae, viri valde 
eminentis, non sicut detulerat obtrectans impius 
Simon; universa autem argenti talenta esse 
quadringenta et auri ducenta; 

decipi vero eos, qui credidissent loci sanctitati 
et honorati per universum mundum templi 
venerationi inviolabili tutelae, omnino 
impossibile esse. 

At ille, pro his, quae habebat, mandatis a rege, 
omnino dicebat in regium fiscum ea esse deferenda. 

Constituta autem die, intrabat de his visitationem 
ordinaturus. Non modica vero per universam 
civitatem erat trepidatio. 

Sacerdotes autem ante altare cum stolis 
sacerdotalibus iactaverunt se et invocabant in 
caelum eum, qui de deposito legem posuit, ut his, 
qui deposuerant, ea salva custodiret. 

Erat autem, ut qui videret summi sacerdotis 
vultum, mente vulneraretur; facies enim et color 
immutatus declarabat internum animi dolorem. 

Circumfusus enim erat metus quidam viro, et horror 
corporis, unde manifestus aspicientibus dolor 
instans cordi efficiebatur. 

Alii autem de domibus gregatim prosiliebant ad 
publicam supplicationem, pro eo quod in contemptum 
locus esset venturus. 

Accinctaeque mulieres ciliciis sub mammis per vias 
confluebant; sed et virgines, quae conclusae 
erant, aliae quidem procurrebant ad ianuas, aliae 
autem ad muros, quaedam vero per fenestras 
aspiciebant; 

universae autem protendentes manus in caelum 
deprecabantur. 

Erat enim misereri commixtae multitudinis 
prostrationem et summi sacerdotis in magna agonia 
constituti exspectationem. 

Et hi quidem invocabant omnipotentem Dominum, ut 
credita salva his, qui crediderant, conservaret 
cum omni tutela. 

Heliodorus autem, quod fuerat decretum, 
perficiebat. 

Eodem loco, ipso cum satellitibus circa aerarium 
praesente, spirituum et omnis potestatis Dominus 
magnam fecit ostensionem, ita ut omnes, qui ausi 
fuerant convenire, perterriti virtute Dei in 
dissolutionem et formidinem converterentur. 

Apparuit enim illis quidam equus terribilem habens 
sessorem et optimo operimento adornatus; isque cum 
impetu invectus Heliodoro priores calces impegit; 
qui autem supersedebat, videbatur arma habere 
aurea. 

Alii etiam apparuerunt duo iuvenes virtute decori, 
optimi gloria speciosique amictu, qui etiam 
circumsteterunt eum et ex utraque parte 
flagellabant sine intermissione multas inferentes 
ei plagas. 

Subito autem concidit in terram; eumque multa 
caligine circumfusum rapuerunt atque in sellam 
gestatoriam imposuerunt; 

et eum, qui cum multis cursoribus et satellitibus 
praedictum ingressus erat aerarium, portabant 
carentem auxilio ex armis constitutum, manifeste 
Dei virtutem cognoscentem. 

Et ille quidem per divinam virtutem iacebat mutus 
atque omni spe et salute privatus; 

hi autem Dominum benedicebant, qui magnificabat 
locum suum; et templum, quod paulo ante timore ac 
tumultu erat plenum, apparente omnipotente Domino, 
gaudio et laetitia impletum est. 

Confestim vero ex amicis Heliodori quidam rogabant 
Oniam, ut invocaret Altissimum, ut vitam donaret 
ei, qui prorsus in supremo spiritu erat 
constitutus. 

Suspectus autem factus summus sacerdos, ne forte 
rex opinaretur malitiam aliquam ex Iudaeis circa 
Heliodorum consummatam, obtulit hostiam pro salute 
viri. 

Cumque summus sacerdos litationem perficeret, 
iidem iuvenes rursus apparuerunt Heliodoro eisdem 
vestibus amicti et astantes dixerunt: " Oniae 
summo sacerdoti multas gratias age, nam propter 
eum Dominus tibi vitam donavit; 

tu autem a caelo flagellatus nuntia omnibus magnam 
Dei potestatem ". Et his dictis, non comparuerunt. 

Heliodorus autem, hostia Domino oblata et votis 
magnis promissis ei, qui vivere concessit, et 
Oniam acceptum habens cum exercitu repedavit ad 
regem; 

testabatur autem omnibus ea, quae sub oculis suis 
viderat, opera maximi Dei. 

Cum autem rex interrogasset Heliodorum, quis esset 
aptus adhuc semel Hierosolymam mitti, ait: 

" Si quem habes hostem aut rerum insidiatorem, 
mitte eum illuc et flagellatum eum recipies, si 
tamen evaserit, eo quod in loco sit vere Dei 
quaedam virtus; 

nam ipse, qui habet in caelis habitationem, 
visitator et adiutor est loci illius et venientes 
ad malefaciendum percutit ac perdit ". 

Igitur de Heliodoro et aerarii custodia ita res 
processerunt. 

Simon autem praedictus, qui pecuniarum et patriae 
delator exstitit, male loquebatur de Onia, tamquam 
ipse Heliodorum instigasset et malorum auctor 
fuisset; 

benefactoremque civitatis et curatorem gentis suae 
et aemulatorem legum audebat insidiatorem rerum 
dicere. 

Sed cum inimicitia in tantum procederet, ut etiam 
per quendam eorum, qui a Simone probati essent, 
homicidia fierent, 

considerans Onias periculum contentionis et 
Apollonium Menesthei, ducem Coelesyriae et 
Phoenicis, augentem malitiam Simonis, 

ad regem se contulit, non ut civium accusator, sed 
quod utile esset in commune et singulariter 
universae multitudinis prospiciens. 

Videbat enim sine regali providentia impossibile 
esse pacem adhuc rebus obtingere, nec Simonem 
cessaturum a stultitia. 

Sed post Seleuci vitae excessum, cum suscepisset 
regnum Antiochus, qui Epiphanes appellabatur, 
ambiebat Iason frater Oniae summum sacerdotium, 

promittens regi per interpellationem argenti 
talenta trecenta sexaginta et ex reditu quodam 
alio talenta octoginta; 

super haec autem promittebat et alia centum 
quinquaginta se perscripturum, si concederetur per 
potestatem eius gymnasium et ephebiam sibi 
constituere et eos, qui in Hierosolymis erant, 
Antiochenos scribere. 

Quod cum rex annuisset, et obtinuisset 
principatum, statim ad Graecam consuetudinem 
contribules suos transferre coepit. 

Et, amotis his, quae humanitatis causa Iudaeis a 
regibus fuerant constituta per Ioannem patrem 
Eupolemi, qui apud Romanos de amicitia et 
societate functus est legatione, et legitima 
civium iura destituens, pravos mores innovabat. 

Prompte enim sub ipsa arce gymnasium constituit et 
optimos quosque epheborum subigens sub petasum 
ducebat. 

Erat autem sic culmen quoddam Graecae 
conversationis et profectus alienigenarum moris, 
propter impii et non summi sacerdotis Iasonis 
inauditam contaminationem, 

ita ut sacerdotes iam non circa altaris officia 
dediti essent, sed contempto templo et sacrificiis 
neglectis, festinarent participes fieri iniquae in 
palaestra praebitionis post disci provocationem 

et patrios quidem honores nihil habentes, Graecas 
autem glorias optimas aestimantes. 

Quarum gratia periculosa eos contentio habebat, et 
quorum instituta aemulabantur ac per omnia 
consimiles esse cupiebant, hos hostes et ultores 
habuerunt. 

In leges enim divinas impie agere non est facile, 
sed haec tempus sequens declarabit. 

Cum autem quinquennalis agon Tyri celebraretur, et 
rex praesens esset, 

misit Iason facinorosus ab Hierosolymis 
spectatores Antiochenses portantes argenti 
drachmas trecentas in sacrificium Herculis; quas 
etiam postulaverunt hi, qui asportaverant, ne in 
sacrificium erogarentur, quia non oporteret, sed 
in alium sumptum eas deputari. 

Sed haec ceciderunt: propter illum quidem, qui 
miserat, in sacrificium Herculis; propter eos 
autem, qui afferebant, in fabricam triremium. 

Misso autem in Aegyptum Apollonio Menesthei filio 
propter ascensum ad solium Philometoris regis, cum 
cognovisset Antiochus alienum se ab illius 
negotiis effectum, propriae securitati consuluit; 
inde cum Ioppen venisset, se contulit 
Hierosolymam. 

Et magnifice ab Iasone et civitate susceptus, cum 
facularum luminibus et acclamationibus introductus 
est; deinde sic in Phoenicen exercitum convertit. 

Et post triennii tempus misit Iason Menelaum 
supradicti Simonis fratrem portantem pecunias regi 
et de negotiis necessariis commonitiones 
perlaturum. 

At ille commendatus regi, cum se magnificasset 
facie potestatis, in semetipsum contulit summum 
sacerdotium superponens Iasoni talenta argenti 
trecenta; 

acceptisque regiis mandatis, venit nihil quidem 
gerens dignum sacerdotio, animos vero crudelis 
tyranni et ferae barbarae iram habens. 

Et Iason quidem, qui proprium fratrem 
circumvenerat, ipse circumventus ab alio profugus 
in Ammanitem expulsus est regionem. 

Menelaus autem principatum quidem obtinuit; de 
pecuniis vero regi promissis nihil debite agebat, 

cum vero exactionem faceret Sostratus, qui arci 
erat praepositus, nam ad hunc exactio vectigalium 
pertinebat. Quam ob causam utrique a rege sunt 
advocati; 

et Menelaus quidem reliquit summi sacerdotii 
successorem Lysimachum fratrem suum, Sostratus 
autem Cratetem, qui praeerat Cypriis. 

Talibus autem constitutis, contigit Tarsenses et 
Mallotas seditionem movere, eo quod Antiochidi, 
regis concubinae, dono essent dati. 

Festinanter itaque rex venit sedare illos, relicto 
suffecto uno ex iis in dignitate constitutis 
Andronico. 

Ratus autem Menelaus accepisse se tempus 
opportunum, aurea quaedam vasa e templo furatus 
donavit Andronico; et alia vendiderat Tyri et per 
vicinas civitates. 

Quod cum certissime cognovisset Onias, arguebat 
eum, ipse in loco tuto se continens in Daphne 
secus Antiochiam. 

Unde Menelaus seorsum apprehendens Andronicum 
rogabat, ut Oniam interficeret. At vero ille, cum 
venisset ad Oniam et cum fidem dolo dedisset ac 
dexteram accepisset dedissetque cum iureiurando, 
quamvis esset ei suspectus, suasit de asylo 
procedere, quem statim peremit, non veritus 
iustitiam. 

Ob quam causam non solum Iudaei, sed multi quoque 
ex aliis nationibus indignabantur et moleste 
ferebant de nece viri iniusta. 

Sed regressum regem de Ciliciae locis 
interpellabant, qui erant per civitatem Iudaei, 
simul et Graecis scelus conquerentibus, de eo quod 
sine ratione Onias interfectus esset. 

Contristatus itaque animo Antiochus et flexus ad 
misericordiam lacrimas fudit, propter defuncti 
sobrietatem et multam modestiam; 

accensusque animis, confestim ablata Andronici 
purpura ac tunicis eius discissis, circumduxit per 
totam civitatem usque ad eundem locum, in quo in 
Oniam impietatem commiserat, atque illic 
sacrilegum interfectorem e mundo sustulit, Domino 
illi condignam retribuente poenam. 

Multis autem sacrilegiis per civitatem a Lysimacho 
commissis Menelai consilio, et divulgata foris 
fama, congregata est multitudo adversum 
Lysimachum, vasis aureis iam multis dissipatis. 

Turbis autem insurgentibus et ira repletis, 
Lysimachus, armatis fere tribus milibus, iniquis 
manibus coepit, duce quodam Aurano, aetate non 
minus ac dementia provecto. 

Sed ut intellexerunt conatum Lymachi, alii 
lapides, alii fustes validos arripuere, quidam 
vero ex adiacente cinere manu apprehenderunt et 
mixtim iecerunt in eos, qui circa Lysimachum 
erant. 

Quam ob causam multos quidem vulneraverunt, 
quosdam autem et prostraverunt, omnes vero in 
fugam compulerunt; ipsum vero sacrilegum secus 
aerarium interfecerunt. 

De his ergo coepit iudicium adversus Menelaum 
agitari. 

Et cum venisset rex Tyrum, apud ipsum causam 
egerunt missi tres viri a senatu. 

Et cum iam superaretur Menelaus, promisit 
Ptolemaeo Dorymenis multas pecunias ad suadendum 
regi. 

Unde Ptolemaeus, excipiens seorsum in quoddam 
atrium columnatum quasi refrigerandi gratia regem, 
deduxit a sententia. 

Et Menelaum quidem universae malitiae reum 
criminibus absolvit; miseros autem, qui etiam si 
apud Scythas causam dixissent, innocentes 
iudicarentur, hos morte damnavit. 

Cito ergo iniustam poenam dederunt, qui pro 
civitate et populo et sacris vasis causam 
prosecuti sunt. 

Quam ob rem Tyrii quoque in malefactum indignati, 
quaeque ad sepulturam eorum necessaria essent, 
magno sumptu praestiterunt. 

Menelaus autem propter eorum, qui in potentia 
erant, avaritiam permanebat in potestate, crescens 
in malitia magnus civium insidiator constitutus. 

Circa hoc autem tempus Anti ochus secundam 
profectionem paravit in Aegyptum. 

Contigit autem per universam civitatem fere per 
dies quadraginta videri per aera equites 
discurrentes, auratas stolas habentes et hastas, 
ad modum cohortium armatos, et gladiorum 
evaginationes 

et turmas equorum per ordinem digestas et 
congressiones fieri et decursus utrorumque et 
scutorum motus et contorum multitudinem et telorum 
iactus et aureorum ornamentorum fulgores omnisque 
generis loricationes. 

Quapropter omnes rogabant pro bono factam esse 
ostensionem. 

Sed cum falsus rumor exisset, tamquam vita 
excessisset Antiochus, assumptis Iason non minus 
mille viris repente aggressus est civitatem; illis 
autem, qui erant in muro, compulsis in fugam et ad 
ultimum iam apprehensa civitate, Menelaus fugit in 
arcem. 

Iason vero caedes civium suorum perpetrabat nulli 
parcens, non intellegens prosperitatem adversum 
cognatos calamitatem esse maximam, arbitrans autem 
hostium et non civium se trophaea constituere. 

Et principatum quidem non obtinuit, finem vero 
insidiarum suarum confusionem adeptus, profugus 
iterum abiit in Ammanitidem. 

Ad ultimum igitur malam reversionem sortitus est; 
conclusus apud Aretam Arabum tyrannum, fugiens de 
civitate in civitatem, expulsus ab omnibus, 
odiosus ut refuga legum et exsecrabilis ut patriae 
et civium carnifex in Aegyptum extrusus est. 

Et, qui multos de patria expulerat, peregre periit 
ad Lacedaemonios pervectus, quasi pro cognatione 
habiturus protectionem; 

et, qui insepultos multos abiecerat, ipse 
illamentatus permansit nec exsequiis ullis neque 
patrio sepulcro participavit. 

Cum autem nuntia ad regem pervenissent de his, 
quae gesta erant, suspicatus est rex a societate 
defecturam Iudaeam; et ob hoc profectus ex Aegypto 
efferatus animo, civitatem quidem armis cepit 

et iussit militibus interficere occursantes nemini 
parcendo et eos, qui in domos ascenderent, 
trucidare. 

Fiebant ergo iuvenum ac seniorum caedes, mulierum 
et natorum exterminium virginumque et parvulorum 
neces. 

Erant autem toto triduo octoginta milia perditi, 
quadraginta quidem milia in ipso manuum conflictu; 
non minus autem quam qui iugulati fuerant, 
venumdati sunt. 

Non contentus autem his, ausus est intrare templum 
universae terrae sanctissimum, ducem habens 
Menelaum, qui legum et patriae fuit proditor, 

et scelestis manibus sumens sancta vasa et, quae 
ab aliis regibus et civitatibus erant posita ad 
augmentum et gloriam loci et honorem, profanis 
manibus contrectans. 

Ita extollebatur mente Antiochus non considerans 
quod propter peccata habitantium civitatem modicum 
Dominus fuerat iratus; propter quod accidit circa 
locum despectio. 

Alioquin nisi contigisset eos multis peccatis esse 
involutos, sicut Heliodorus, qui missus est a 
Seleuco rege ad inspectionem aerarii, et ipse, mox 
ut accessisset, confestim flagellatus repulsus 
fuisset ab audacia. 

Verum non propter locum gentem, sed propter gentem 
locum Dominus elegit. 

Ideoque et ipse locus particeps factus populi 
malorum, postea factus est socius beneficiorum; 
et, qui derelictus in ira Omnipotentis est, iterum 
in magni Domini reconciliatione cum omni gloria 
restitutus est. 

Igitur Antiochus mille et octingentis ablatis de 
templo talentis, velocius Antiochiam regressus 
est, existimans se prae superbia terram ad 
navigandum, pelagus vero ad ambulandum deducturum 
propter mentis elationem. 

Reliquit autem et praepositos ad affligendam 
gentem: Hierosolymis quidem Philippum, genere 
Phrygem, moribus barbariorem eo ipso, a quo 
constitutus est; 

in Garizim autem Andronicum; praeter autem hos 
Menelaum, qui gravius quam ceteri imminebat 
civibus. 

Misit autem Apollonium Mysarcham cum exercitu — 
viginti vero et duo milia virorum — praecipiens 
omnes perfectae aetatis interficere, mulieres 
autem ac iuniores vendere. 

Qui cum venisset Hierosolymam et pacificum se 
simulasset, quievit usque ad diem sanctum sabbati 
et, cum comprehenderet feriatos Iudaeos, arma 
capere suis praecepit; 

omnesque, qui ad spectaculum processerant, 
trucidavit et civitatem cum armatis discurrens 
ingentem multitudinem peremit. 

Iudas autem, qui et Maccabaeus, decimus factus 
secesserat in eremum et ferarum more in montibus 
vitam cum suis agebat; et feni cibo vescentes 
demorabantur, ne participes essent 
coinquinationis. 

Sed non post multum temporis misit rex senem 
quendam Athe niensem, qui compelleret Iudaeos, ut 
se transferrent a patriis legibus et Dei legibus 
ne uterentur; 

contaminare etiam, quod in Hierosolymis erat, 
templum et cognominare Iovis Olympii, et in 
Garizim, prout erant hi, qui locum inhabitabant, 
Iovis Hospitalis. 

Pessima autem et universis gravis erat malorum 
incursio. 

Nam templum luxuria et comissationibus gentium 
erat plenum, scortantium cum meretricibus et in 
sacratis porticibus mulieribus adhaerentium, 
insuper et intro inferentium ea, quae non licebat; 

altare etiam plenum erat illicitis, quae legibus 
prohibebantur. 

Neque autem sabbata custodiebantur, neque dies 
sollemnes patrii servabantur, nec simpliciter 
Iudaeum se esse quisquam confitebatur. 

Ducebantur autem cum amara necessitate per 
singulos menses in die natalis regis ad 
sacrificium et, cum Liberi sacra celebrarentur, 
cogebantur hedera coronati pompam Libero 
celebrare. 

Decretum autem exiit in proximas Graecorum 
civitates, suggerente Ptolemaeo, ut pari modo et 
ipsi adversus Iudaeos agerent, ut sacrificarent; 

eos autem, qui nollent transire ad instituta 
Graecorum, interficerent; erat ergo videre 
instantem miseriam. 

Duae enim mulieres delatae sunt natos suos 
circumcidisse; quas infantibus ad ubera suspensis, 
cum publice per civitatem circumduxissent, per 
muros praecipitaverunt. 

Alii vero ad proximas coeuntes speluncas, ut 
latenter septimam diem celebrarent, cum indicati 
essent Philippo, flammis succensi sunt, eo quod 
verebantur propter religionem sibimet auxilium 
ferre pro claritate sanctissimi diei. 

Obsecro autem eos, qui hunc librum lecturi sunt, 
ne abhorrescant propter adversos casus, sed 
reputent illas poenas non ad interitum, sed ad 
correptionem esse generis nostri. 

Etenim multo tempore non sinere eos, qui gerunt 
impie, sed statim ultiones adhibere, magni 
beneficii est indicium. 

Non enim, sicut et in aliis nationibus, Dominus 
patienter ferens exspectat, ut eas, cum 
pervenerint in plenitudinem peccatorum, puniat, 
ita et in nobis statuit esse, 

ne, peccatis nostris in finem devolutis, demum in 
nos vindicet; 

propter quod numquam quidem a nobis misericordiam 
suam amovet, corripiens vero per aerumnas populum 
suum non derelinquit. 

Sed haec nobis ad commonitionem dicta sint; paucis 
autem veniendum est ad narrationem. 

Eleazarus quidam, unus de primoribus scribarum, 
vir iam aetate provectus et aspectu faciei 
decorus, aperto ore compellebatur carnem porcinam 
manducare. 

At ille magis cum illustri fama mortem quam cum 
exsecratione vitam complectens, voluntarie 
praeibat ad supplicium, 

exspuens autem, quemadmodum oportet accedere eos, 
qui sustinent non admittere illa, quae non est fas 
gustare, propter nimium vivendi amorem. 

Hi autem, qui iniquo sacrificio praepositi erant, 
propter antiquam cum viro amicitiam tollentes eum 
secreto rogabant, ut afferret carnes, quibus uti 
ei liceret quaeque ab ipso paratae essent, et 
fingeret se eas manducare, quas rex imperaverat de 
sacrificii carnibus, 

ut hoc facto a morte liberaretur et propter 
veterem cum illis amicitiam consequeretur 
humanitatem. 

At ille, consilio decoro inito ac digno aetate et 
senectutis eminentia et acquisita nobilique 
canitie atque optima a puero vitae disciplina, 
magis autem sancta et a Deo condita legislatione, 
consequenter sententiam ostendit: cito, dicens, 
dimitterent ad inferos. 

" Non enim aetati nostrae dignum est fingere, ut 
multi adulescentium arbitrantes Eleazarum 
nonaginta annorum transisse ad morem alienigenarum 

et ipsi propter meam simulationem et propter 
modicum et pusillum vitae tempus decipiantur 
propter me, et exsecrationem atque maculam meae 
senectuti conquiram. 

Nam etsi in praesenti tempore evasero eam, quae ex 
hominibus est, poenam, manus tamen Omnipotentis 
nec vivus nec defunctus effugiam. 

Quam ob rem viriliter nunc vita excedendo, 
senectute quidem dignus apparebo; 

adulescentibus autem exemplum forte reliquero, ut 
prompto animo ac fortiter pro sacris ac sanctis 
legibus honesta morte perfungantur ". Et cum haec 
dixisset, confestim ad supplicium venit; 

ipsis autem, qui eum ducebant, illam, quam paulo 
ante habuerant erga eum benevolentiam, in iram 
convertentibus, propterea quod sermones dicti, 
sicut ipsi arbitrabantur, essent amentia. 

Cumque coepisset plagis mori, ingemiscens dixit: " 
Domino, qui habet sanctam scientiam, manifestum 
est quia cum a morte possem liberari, duros 
secundum corpus sustineo dolores flagellatus, 
secundum animam vero propter ipsius timorem 
libenter haec patior ". 

Et iste quidem hoc modo vita decessit, non solum 
iuvenibus, sed et plurimis ex gente mortem suam ad 
exemplum fortitudinis et memoriam virtutis 
relinquens. 

Contigit autem et septem fra tres una cum matre 
apprehen sos compelli a rege attingere contra fas 
carnes porcinas, flagris et nervis cruciatos. 

Unus autem ex illis exstans prior locutor sic ait: 
" Quid es quaesiturus, et quid vis discere a 
nobis? Parati sumus mori magis quam patrias leges 
praevaricari ". 

Iratus itaque rex iussit sartagines et ollas 
succendi. 

Quibus statim succensis, iussit ei, qui prior 
illorum fuerat locutus, amputari linguam et, cute 
capitis abstracta, summas quoque manus et pedes ei 
praescindi, ceteris eius fratribus et matre 
inspicientibus. 

Et cum iam per omnia inutilis factus esset, iussit 
eum igne admoveri adhuc spirantem et torreri in 
sartagine. Cum autem vapor sartaginis diu 
diffunderetur, ceteri una cum matre invicem se 
hortabantur mori fortiter ita dicentes: 

" Dominus Deus aspicit et veritate in nobis 
consolatur, quemadmodum per personam contestantis 
cantici declaravit Moyses: "Et in servis suis 
consolabitur" ". 

Mortuo itaque illo primo hoc modo, sequentem 
deducebant ad illudendum; et cute capitis eius cum 
capillis abstracta, interrogabant, si manducaret 
prius quam toto corpore per membra singula 
puniretur. 

At ille respondens patria voce dixit: " Non faciam 
". Propter quod et iste, sequenti loco, tormenta 
suscepit sicut primus. 

Et in ultimo spiritu constitutus, sic ait: " Tu 
quidem, scelestissime, de praesenti vita nos 
perdis; sed rex mundi defunctos nos pro suis 
legibus in aeternam vitae resurrectionem 
suscitabit ". 

Post hunc tertius illudebatur; et linguam 
postulatus cito protulit et manus constanter 
extendit 

et fortiter ait: " E caelo ista possideo et 
propter illius leges haec ipsa despicio et ab ipso 
rursus me ea recepturum spero ", 

ita ut rex et, qui cum ipso erant, mirarentur 
adulescentis animum, quomodo pro nihilo duceret 
cruciatus. 

Et hoc ita defuncto, quartum vexabant similiter 
torquentes; 

et, cum iam esset ad mortem, sic ait: " Potius est 
ab hominibus morti datos spem exspectare a Deo, 
iterum ab ipso resuscitandos; tibi enim 
resurrectio ad vitam non erit ". 

Et deinceps quintum, cum admovissent, vexabant; 

at ille respiciens in eum dixit: " Potestatem 
inter homines habens, cum sis corruptibilis, 
facis, quod vis; noli autem putare genus nostrum a 
Deo esse derelictum; 

tu autem patienter sustine et videbis maiestatem 
virtutis ipsius, qualiter te et semen tuum 
torquebit ". 

Post hunc ducebant sextum, et is mori incipiens 
ait: " Noli frustra errare; nos enim propter 
nosmetipsos haec patimur peccantes in Deum 
nostrum, et digna admiratione facta sunt in nobis: 

tu autem ne existimes tibi impune futurum, quod 
contra Deum pugnare tentaveris ". 

Supra modum autem mater mirabilis et bona memoria 
digna, quae pereuntes septem filios sub unius diei 
tempore conspiciens bono animo ferebat propter 
spem, quam in Dominum habebat. 

Singulos illorum hortabatur voce patria, forti 
repleta sensu et femineam cogitationem masculino 
excitans animo, dicens ad eos: 

" Nescio qualiter in utero meo apparuistis neque 
ego spiritum et vitam donavi vobis et singulorum 
vestrorum compagem non sum ego modulata; 

sed enim mundi creator, qui formavit hominis 
nativitatem quique omnium invenit originem, et 
spiritum et vitam vobis iterum cum misericordia 
reddet, sicut nunc vosmetipsos despicitis propter 
leges eius ". 

Antiochus autem contemni se arbitratus, simul et 
exprobrantem dedignans vocem, cum adhuc 
adulescentior superesset, non solum verbis 
hortabatur, sed et cum iuramento affirmabat se 
divitem simul et beatum facturum, translatum a 
patriis legibus, et amicum habiturum et officia ei 
crediturum. 

Sed ad haec cum adulescens nequaquam intenderet, 
vocavit rex matrem et suadebat ei, ut adulescenti 
fieret suasor in salutem. 

Cum autem multis eam verbis esset hortatus, 
promisit suasuram se filio. 

Itaque inclinata ad illum, irridens crudelem 
tyrannum sic ait patria voce: " Fili, miserere 
mei, quae te in utero novem mensibus portavi et 
lac triennio dedi et alui et in aetatem istam 
perduxi et nutricem me tibi exhibui. 

Peto, nate, ut aspicias ad caelum et terram et 
quae in ipsis sunt, universa videns intellegas 
quia non ex his, quae erant, fecit illa Deus; et 
hominum genus ita fit. 

Ne timeas carnificem istum, sed dignus fratribus 
tuis effectus suscipe mortem, ut in illa 
miseratione cum fratribus tuis te recipiam ". 

Cum haec illa adhuc diceret, ait adulescens: " 
Quem sustinetis? Non oboedio praecepto regis, sed 
obtempero praecepto legis, quae data est patribus 
nostris per Moysen. 

Tu vero, qui inventor omnis malitiae factus es in 
Hebraeos, non effugies manus Dei. 

Nos enim pro peccatis nostris haec patimur; 

et si nobis propter increpationem et correptionem 
ille vivens Dominus noster modicum iratus est, sed 
iterum reconciliabitur servis suis. 

Tu autem, o sceleste et omnium hominum 
flagitiosissime, noli frustra extolli elatus vanis 
spebus, in filios caeli levata manu; 

nondum enim omnipotentis atque intuitoris Dei 
iudicium effugisti. 

Nam fratres nostri, modico nunc dolore sustentato, 
sub Dei testamentum aeternae vitae reciderunt; tu 
vero iudicio Dei iustas superbiae tuae poenas 
exsolves. 

Ego autem, sicut et fratres mei, et corpus et 
animam trado pro patriis legibus, invocans Deum 
maturius genti nostrae propitium fieri, teque cum 
tormentis et verberibus confiteri quod ipse est 
Deus solus; 

in me vero et in fratribus meis restitit 
Omnipotentis ira, quae super omne genus nostrum 
iuste superducta est ". 

Tunc rex accensus ira in hunc super omnes 
crudelius desaevit, indigne ferens se derisum. 

Et hic itaque mundus obiit per omnia in Domino 
confidens. 

Novissima autem post filios et mater consumpta 
est. 

Igitur de sacrificiis et de nimiis crudelitatibus 
satis sit dictum. 

Iudas vero Maccabaeus et, qui cum illo erant, 
introeuntes la tenter in castella convocabant 
cognatos; et eos, qui permanserunt in Iudaismo, 
assumentes, collegerunt circiter sex milia 
virorum. 

Et invocabant Dominum, ut respiceret in populum, 
qui ab omnibus calcabatur; et misereretur templo, 
quod contaminabatur ab impiis; 

et misereretur etiam pereunti civitati et 
incipienti solo complanari et vocem sanguinis ad 
se clamantis exaudiret; 

memoraretur quoque iniquas mortes parvulorum 
innocentum et blasphemias nomini suo illatas et 
indignaretur super his. 

At Maccabaeus, congregata multitudine, 
intolerabilis iam gentibus efficiebatur, ira 
Domini in misericordiam conversa. 

Et civitates et castella superveniens improvisus 
succendebat et opportuna loca occupans non paucos 
hostium in fugam convertens, 

maxime noctes in huiusmodi excursus cooperantes 
captabat. Et fama virtutis eius ubique 
diffundebatur. 

Videns autem Philippus paulatim virum ad profectum 
venire ac frequentius in prosperitatibus 
procedere, ad Ptolemaeum ducem Coelesyriae et 
Phoenicis scripsit, ut auxilium ferret regis 
negotiis. 

At ille velociter sumpsit Nicanorem Patrocli de 
primoribus amicis et misit, datis ei de permixtis 
gentibus armatis non minus viginti milibus, ut 
universum Iudaeorum genus deleret; adiunxit autem 
ei et Gorgiam virum militarem et in bellicis rebus 
expertum. 

Constituit autem Nicanor, ut regi tributum, quod 
Romanis erat dandum, duo milia talentorum de 
captivitate Iudaeorum suppleret; 

statimque ad maritimas civitates misit convocans 
ad coemptionem Iudaicorum mancipiorum, promittens 
se nonaginta mancipia talento distracturum, non 
exspectans vindictam, quae eum ab Omnipotente 
esset consecutura. 

Iudas autem, ubi comperit de Nicanoris adventu, 
indicavit his, qui secum erant, exercitus 
praesentiam. 

Ex quibus quidam formidantes et non credentes Dei 
iustitiae in fugam vertebantur et in alios locos 
seipsos transferebant; 

alii vero omnia, quae eis supererant, vendebant 
simulque Dominum deprecabantur, ut eriperet eos, 
qui ab impio Nicanore, prius quam comminus 
venirent, venumdati essent: 

et si non propter eos, sed tamen propter 
testamenta ad patres eorum et propter invocationem 
sancti et magnifici nominis eius super ipsos. 

Convocatis autem Maccabaeus sex milibus, qui cum 
ipso erant, rogabat ne ab hostibus perterrerentur 
neque metuerent inique venientium adversum se 
gentium multitudinem, sed fortiter contenderent, 

ante oculos habentes contumeliam, quae in locum 
sanctum ab his iniuste esset consummata, itemque 
et ludibrio habitae civitatis iniuriam, adhuc 
etiam veterum instituta convulsa. 

" Nam illi quidem armis confidunt, ait, simul et 
audacia; nos autem in omnipotente Deo, qui potest 
et venientes adversum nos et universum mundum uno 
nutu delere, confidimus ". 

Cum autem admonuisset eos et de auxiliis, quae 
facta sunt erga parentes, et de illo sub 
Sennacherib, ut centum octoginta quinque milia 
perierunt, 

et de illo in Babilonia, in proelio quod eis 
adversus Galatas fuit, ut omnes ad rem venerunt, 
octo milia cum quattuor milibus Macedonum — 
Macedonibus haesitantibus, ipsi octo milia 
peremerunt centum viginti milia propter auxilium 
illis datum de caelo et beneficia plurima 
consecuti sunt C; 

quibus verbis cum eos constantes effecisset et 
paratos pro legibus et patria mori, in quattuor 
quasdam partes exercitum divisit. 

Constitutis itaque fratribus suis ducibus 
uniuscuiusque ordinis, Simone et Iosepho et 
Ionatha, subiectis unicuique millenis et 
quingentenis, 

insuper et Eleazaro, lecto sancto libro et dato 
signo adiutorii Dei, primae cohortis ipse ductor 
commisit cum Nicanore. 

Et facto sibi adiutore Omnipotente, interfecerunt 
super novem milia hostium, saucios autem et 
membris debilitatos maiorem partem exercitus 
Nicanoris reddiderunt, omnes vero fugere 
compulerunt. 

Pecunias autem eorum, qui ad emptionem illorum 
advenerant, abstulerunt et, cum persecuti eos 
fuissent satis longe, reversi sunt hora conclusi; 

nam erat ante sabbatum, quam ob causam non 
perseveraverunt insequentes eos. 

Cum autem ipsorum arma collegissent spoliisque 
hostes exuissent, circa sabbatum versabantur 
impensius benedicentes et confitentes Domino, qui 
liberavit eos in isto die misericordiae initium 
constituens in eos. 

Post sabbatum vero debilitatis et viduis et 
orphanis portione de spoliis data, residua ipsi 
cum pueris partiti sunt. 

His itaque gestis et communi facta obsecratione, 
misericordem Dominum postulabant, ut in finem 
servis suis reconciliaretur. 

Et contendentes cum his, qui cum Timotheo et 
Bacchide erant, super viginti milia eorum 
interfecerunt et munitiones excelsas facile 
obtinuerunt; et plures praedas diviserunt, 
aequaliter seipsos participes cum debilitatis et 
orphanis et viduis, sed et senioribus facientes. 

Et cum arma eorum diligenter collegissent, omnia 
composuerunt in locis opportunis; residua vero 
spolia Hierosolymam detulerunt. 

Et phylarchen eorum, qui cum Timotheo erant, 
interfecerunt, virum scelestissimum, qui in multis 
Iudaeos afflixerat; 

et cum epinicia agerent in patria, eos, qui sacras 
ianuas incenderant, et Callisthenem succenderunt, 
qui in quoddam domicilium fugerat; et dignam pro 
impietate mercedem tulit. 

Facinorosissimus autem Nicanor, qui mille 
negotiantes ad Iudaeorum venditionem adduxerat, 

humiliatus ab his, qui secundum ipsum 
exsistimabantur exigui esse, auxilio Domini, 
deposita veste gloriae, per mediterranea fugitivi 
more solitarius effectus venit Antiochiam, super 
omnia prosperatus in interitu exercitus. 

Et, qui Romanis promiserat se tributum de 
captivitate Hierosolymorum redigere, praedicabat 
propugnatorem habere Iudaeos, et hoc modo 
invulnerabiles esse, eo quod sequerentur leges ab 
ipso constitutas. 

Eodem autem tempore Anti ochus inhoneste 
revertebatur de regionibus circa Persidem. 

Intraverat enim in eam, quae dicitur Persepolis, 
et tentavit exspoliare templum et civitatem 
opprimere; quapropter, multitudine ad armorum 
auxilium concurrente, in fugam versi sunt; et 
contigit ut Antiochus in fugam versus ab indigenis 
turpiter rediret. 

Et cum esset circa Ecbatana, nuntiata sunt ea, 
quae erga Nicanorem et Timotheum gesta sunt. 

Elatus autem ira arbitrabatur se etiam iniuriam 
illorum, qui se fugaverant, in Iudaeos retorquere; 
ideoque iussit, ut auriga sine intermissione iter 
perficeret, caelesti iam eum comitante iudicio. 
Ita enim superbe locutus erat: " Congeriem 
sepulcri Iudaeorum Hierosolymam faciam, cum venero 
illo ". 

Sed qui universa conspicit, Dominus, Deus Israel, 
percussit eum insanabili et invisibili plaga; et 
continuo ut is finivit sermonem, apprehendit eum 
dolor dirus viscerum et amara internorum tormenta, 

perquam iuste, quippe qui multis et novis 
cruciatibus aliorum torserat viscera. 

Ille vero nullo modo ab arrogantia cessabat; super 
hoc autem superbia repletus erat, ignem spirans 
animo in Iudaeos et praecipiens iter accelerari. 
Contigit autem, ut et ille caderet de curru, qui 
ferebatur impetu, et gravi lapsu corruens in 
omnibus corporis membris vexaretur. 

Isque, qui nuper videbatur fluctibus maris 
imperare propter super hominem iactantiam et in 
statera montium altitudines appendere, humiliatus 
ad terram in gestatorio portabatur manifestam Dei 
virtutem omnibus ostendens, 

ita ut de oculis impii vermes scaturirent, ac 
viventis in doloribus et maeroribus carnes eius 
diffluerent, illiusque odore totus exercitus 
gravaretur propter putredinem. 

Et qui paulo ante sidera caeli contingere se 
arbitrabatur, eum nemo poterat propter 
intolerabilem foetoris gravitatem portare. 

Hinc igitur coepit multum superbiae deponere 
confractus et ad agnitionem venire divina plaga, 
per momenta doloribus extensus. 

Et, cum nec ipse foetorem suum ferre posset, ita 
ait: " Iustum est subditum esse Deo et mortalem 
non superbe sentire ". 

Orabat autem hic scelestus Dominum, ei non amplius 
miserturum, ita dicens: 

sanctam quidem civitatem, ad quam festinans 
veniebat, ut eam solo aequalem faceret ac 
sepulcrum congestorum strueret, liberam ostendere; 

Iudaeos autem, quos decreverat nec sepultura 
quidem se dignos habiturum, sed avibus devorandos 
cum parvulis se feris proiecturum, omnes hos 
aequales Atheniensibus facturum; 

templum vero sanctum, quod prius exspoliaverat, 
pulcherrimis donis ornaturum et sacra vasa 
multiplicia cuncta se redditurum, et pertinentes 
ad sacrificia sumptus de redditibus suis 
praestaturum; 

super haec autem et Iudaeum se futurum et omnem 
locum habitabilem perambulaturum praedicantem Dei 
potestatem. 

Sed omnino non cessantibus doloribus — 
supervenerat enim in eum iustum Dei iudicium — 
semetipsum desperans scripsit ad Iudaeos hanc 
infra rescriptam epistulam modum deprecationis 
habentem, haec continentem: 

" Optimis civibus Iudaeis plurimam salutem et bene 
valere et esse felices, rex et dux Antiochus. 

Si bene valetis et filii vestri, et res vestrae ex 
sententia sunt vobis, precans refero quidem Deo 
maximam gratiam, in caelum spem habens; 

ego vero in infirmitate constitutus eram, vestri 
autem honoris et benevolentiae memineram cum 
affectione. Reversus de Persidis locis et in 
infirmitatem incidens molestiam habentem, 
necessarium duxi pro communi omnium securitate 
curam habere. 

Non desperans memetipsum, sed spem multam habens 
effugiendi infirmitatem, 

respiciens autem quod et pater meus, quibus 
temporibus in superiora loca duxit exercitum, 
ostendit, qui susciperet principatum; 

ut, si quid contrarium accideret aut etiam quid 
difficile nuntiaretur, scientes hi, qui circa 
regionem erant, cui esset rerum summa derelicta, 
non turbarentur. 

Ad haec autem considerans de proximo potentes et 
vicinos regno temporibus insidiantes et eventum 
exspectantes, designavi filium Antiochum regem, 
quem saepe recurrens in superiora regna plurimis 
vestrum committebam et commendabam; et scripsi ad 
eum, quae subiecta sunt. 

Oro itaque vos et peto memores beneficiorum 
publice et privatim, ut unusquisque conservet 
hanc, quam habetis benevolentiam in me et in 
filium. 

Confido enim eum modeste et humane, sequentem 
propositum meum, vobiscum acturum ". 

Igitur homicida et blasphemus pessima perpessus, 
ut ipse alios tractaverat, peregre in montibus 
miserabili obitu vita functus est. 

Transferebat autem corpus Philippus collactaneus 
eius, qui etiam metuens filium Antiochi ad 
Ptolemaeum Philometorem in Aegyptum se contulit. 

Maccabaeus autem et, qui cum eo erant, Domino eos 
praeeunte, templum quidem et civitatem receperunt; 

aras autem, quas alienigenae per plateam 
exstruxerant, itemque delubra demoliti sunt 

et, purgato templo, aliud altare fecerunt et, 
succensis lapidibus igneque de his concepto, 
sacrificia obtulerunt post biennium et incensum et 
lucernas et panum propositionem fecerunt. 

Quibus autem gestis, rogaverunt Dominum prostrati 
in ventrem, ne amplius talibus malis inciderent, 
sed et, si quando peccassent, ut ab ipso cum 
clementia corriperentur et non blasphemis ac 
barbaris gentibus traderentur. 

Qua die autem templum ab alienigenis pollutum 
fuerat, contigit eadem die purificationem fieri 
templi vicesima quinta illius mensis, qui est 
Casleu. 

Et cum laetitia diebus octo egerunt in modum 
Tabernaculorum, recordantes quod ante modicum 
temporis diem sollemnem Tabernaculorum in montibus 
et in speluncis more bestiarum egerant. 

Propter quod thyrsos et ramos virides, adhuc et 
palmas habentes, hymnos tollebant ei, qui 
prosperavit mundari locum suum. 

Et decreverunt communi praecepto et decreto 
universae genti Iudaeorum omnibus annis agere dies 
istos. 

Res itaque de fine Antiochi, qui appellatus est 
Epiphanes, ita se habuerunt. 

Nunc autem res de Antiocho Eupatore, qui vero 
filius erat impii, narrabimus, illa breviantes, 
quae continent bellorum mala. 

Hic enim, suscepto regno, constituit super negotia 
regni Lysiam quendam Coelesyriae et Phoenicis 
ducem primarium. 

Nam Ptolemaeus, qui dicebatur Macron, quod esset 
iustum conservare praeferens erga Iudaeos propter 
in eos factam iniquitatem, conabatur, quae ad 
illos spectabant, pacifice peragere. 

Unde accusatus ab amicis apud Eupatorem et cum 
frequenter se proditorem esse audiret, eo quod 
Cyprum creditam sibi a Philometore deseruisset et 
ad Antiochum Epiphanem transiisset, cumque amplius 
nobilem potestatem digne ferre non posset, veneno 
hausto vitam finivit. 

Gorgias autem, cum esset dux locorum, externos 
milites alebat et frequenter adversus Iudaeos 
bellum instruebat. 

Atque una cum ipso etiam Idumaei, qui tenebant 
opportunas munitiones, exercebant Iudaeos et 
fugatos ab Hierosolymis suscipientes bellum alere 
tentabant. 

Hi vero, qui erant cum Maccabaeo, supplicatione 
facta et rogato Deo, ut esset sibi adiutor, 
impetum fecerunt in munitiones Idumaeorum; 

quas fortiter aggressi, loca obtinuerunt et omnes, 
qui pugnabant in muris, propulerunt et occurrentes 
interemerunt et non minus viginti milibus 
trucidaverunt. 

Quidam autem, cum confugissent non minus quam 
novem milia in duas turres valde munitas et omnia 
ad repugnandum habentes, 

Maccabaeus, ad eorum expugnationem relicto Simone 
et Iosepho itemque Zacchaeo eisque, qui cum ipso 
erant satis multis, ipse ad ea, quae amplius 
perurgebant, loca discessit. 

Hi vero, qui cum Simone erant, cupiditate ducti a 
quibusdam, qui in turribus erant, suasi sunt 
pecunia et, septuaginta milibus drachmis acceptis, 
dimiserunt quosdam effugere. 

Cum autem Maccabaeo nuntiatum esset quod factum 
est, principibus populi congregatis accusavit quod 
pecunia fratres vendidissent, adversariis eorum 
dimissis. 

Hos igitur proditores factos interfecit et 
confestim duas turres occupavit. 

Armis autem in manibus omnia prospere agendo in 
duabus munitionibus plus quam viginti milia 
peremit. 

At Timotheus, qui prius a Iudaeis fuerat 
superatus, convocatis peregrinis copiis valde 
multis et congregatis equis, qui erant ex Asia, 
non paucis, adfuit quasi armis victam Iudaeam 
capturus. 

Qui autem cum Maccabaeo erant, appropinquante 
illo, ad supplicationem Dei terra capita 
aspergentes lumbosque ciliciis praecincti 

super crepidinem contra altare provoluti rogabant, 
ut sibi propitius factus inimicis eorum esset 
inimicus et adversariis adversaretur, sicut lex 
declarat. 

Digressi autem ab oratione, sumptis armis, longius 
de civitate processerunt et, proximi hostibus 
effecti, separatim steterunt. 

Cum autem lux oriens coepisset diffundi, utrique 
commiserunt, isti quidem prosperitatis et 
victoriae tamquam sponsorem habentes cum virtute 
refugium in Dominum, illi autem ut ducem 
certaminum sibi ipsis statuentes animum. 

Sed, cum vehemens pugna esset, apparuerunt 
adversariis de caelo viri quinque in equis, frenis 
aureis decori, et ducatum Iudaeis praestantes; 

ex quibus duo Maccabaeum medium accipientes 
suisque armis protegentes incolumem conservabant, 
in adversarios autem tela et fulmina iaciebant, ex 
quo caecitate confusi evolaverunt repleti 
perturbatione. 

Interfecti sunt autem viginti milia quingenti et 
equites sescenti. 

Timotheus vero confugit in praesidium, quod Gazara 
dicitur, optimam munitionem, ducatum illic habente 
Chaerea. 

Qui autem cum Maccabaeo erant laetantes obsederunt 
munitionem diebus quattuor. 

At hi qui intus erant, loci munimento confisi, 
supra modum maledicebant et sermones nefandos 
iactabant; 

sed, cum dies quinta illucesceret, viginti iuvenes 
ex his, qui cum Maccabaeo erant, accensi animis 
propter blasphemias, murum viriliter aggressi 
feroci animo, occursantem quemque caedebant; 

sed et alii similiter ascendentes in 
circumflexione contra eos, qui intus erant, turres 
incendebant atque ignes inferentes ipsos maledicos 
vivos concremabant, alii autem portas concidebant 
et, recepto residuo exercitu, occupaverunt 
civitatem; 

et Timotheum occultantem se in quodam lacu 
peremerunt et fratrem illius Chaeream et 
Apollophanem. 

Quibus gestis, in hymnis et confessionibus 
benedicebant Dominum, qui magnifice Israel 
benefaciebat et victoriam dabat illis. 

Sed parvo prorsus post tem pore, Lysias procurator 
regis et propinquus ac negotiorum praepositus 
graviter ferens de his, quae acciderant, 

congregatis octoginta milibus et equitatu 
universo, veniebat adversus Iudaeos existimans se 
civitatem quidem Graecis habitaculum facturum; 

templum vero in pecuniae quaestum sicut cetera 
delubra gentium habiturum, et per singulos annos 
venale sacerdotium facturum, 

nequaquam recogitans Dei potestatem, sed elatus 
multitudine peditum et milibus equitum et 
octoginta elephantis. 

Ingressus autem Iudaeam et appropians Bethsuris, 
munito quidem praesidio, distanti autem ab 
Hierosolymis intervallo quinque stadiorum, illud 
obsidione premebat. 

Ut autem, qui cum Maccabaeo erant, cognoverunt eum 
expugnare praesidia, cum fletibus et lacrimis 
rogabant Dominum, et omnis turba simul, ut bonum 
angelum mitteret ad salutem Israel. 

Et ipse primus Maccabaeus, sumptis armis, ceteros 
adhortatus est simul secum periculum subire et 
ferre auxilium fratribus suis; simul autem et 
prompto animo impetum fecerunt. 

Ilico vero, cum prope Hierosolymam essent, 
apparuit praecedens eos eques in veste candida 
armaturam auream vibrans. 

Tunc omnes simul benedixerunt misericordem Deum et 
convaluerunt animis non solum homines, sed et 
bestias ferocissimas et muros ferreos parati 
penetrare. 

Praeibant in apparatu de caelo habentes adiutorem, 
miserante super eos Domino. 

Leonum autem more impetu irruentes in hostes, 
prostraverunt ex eis undecim milia peditum et 
equitum mille sescentos, universos autem in fugam 
verterunt. 

Plures autem ex eis vulnerati, nudi evaserunt; sed 
et ipse Lysias turpiter fugiens evasit. 

Et, quia non insensatus erat, secum ipse reputans 
factam erga se deminutionem et intellegens 
invictos esse Hebraeos, potente Deo auxiliante, 
misit ad eos 

suasitque eis se consensurum omnibus, quae iusta 
sunt, et regem quoque persuasurum, ut necessarium 
crederet se amicum eis esse. 

Annuit autem Maccabaeus in omnibus, quae Lysias 
rogabat, utilitati consulens; quaecumque enim 
Maccabaeus scriptis tradidit Lysiae de Iudaeis, 
rex concessit. 

Nam erant scriptae Iudaeis epistulae a Lysia 
quidem hunc modum continentes: " Lysias populo 
Iudaeorum salutem. 

Ioannes et Abessalom, qui missi fuerant a vobis 
tradentes responsum rescriptum, postulabant circum 
ea, quae per illud significabantur. 

Quaecumque igitur oportebat etiam regi perferri, 
exposui; et, quae res permittebat, concessit. 

Si igitur in negotiis benevolentiam 
conservaveritis, et deinceps bonorum vobis causa 
esse tentabo. 

De ceteris autem per singula mandavi et istis et 
his, qui a me missi sunt, colloqui vobiscum. 

Bene valete. Anno centesimo quadragesimo octavo, 
mensis Iovis Corinthii die vicesima et quarta ". 

Regis autem epistula ista continebat: " Rex 
Antiochus Lysiae fratri salutem. 

Patre nostro inter deos translato, nos volentes 
eos, qui sunt in regno nostro, sine tumultu 
attendere ad rerum suarum curam, 

audientes Iudaeos non consensisse patri, ut 
transferrentur ad Graecas institutiones, sed suo 
ipsorum instituto adhaerentes postulare sibi 
concedi legitima sua; 

cupientes igitur hanc quoque gentem extra tumultum 
esse, iudicamus templum illis restitui remque agi 
secundum suorum maiorum consuetudinem. 

Bene igitur feceris, si miseris ad eos et dexteram 
dederis ut, cognita nostra voluntate, bono animo 
sint et libenter propriarum rerum instaurationi 
deserviant ". 

Ad gentem vero regis epistula talis erat: " Rex 
Antiochus senatui Iudaeorum et ceteris Iudaeis 
salutem. 

Si valetis, sic est, ut volumus; sed et ipsi bene 
valemus. 

Manifestavit nobis Menelaus velle vos redire et in 
negotiis propriis versari. 

His igitur, qui commeant usque ad diem tricesimum 
mensis Xanthici, erit dextera cum securitate, 

ut Iudaei utantur cibis et legibus suis sicut et 
prius, et nemo eorum ullo modo molestiam patietur 
de his, quae per ignorantiam gesta sunt. 

Misimus autem et Menelaum, qui vos alloquatur. 

Valete. Anno centesimo quadragesimo octavo, 
Xanthici mensis quinta decima die ". 

Miserunt autem etiam Romani epistulam ita se 
habentem: " Quintus Memmius, Titus Manius, legati 
Romanorum populo Iudaeorum salutem. 

De his, quae Lysias cognatus regis concessit 
vobis, et nos consentimus. 

De quibus autem ad regem iudicavit referendum, 
confestim aliquem mittite inter vos conferentes de 
his, ut proponamus, sicut congruit vobis; nos enim 
Antiochiam accedimus. 

Ideoque festinate et mittite aliquos, ut nos 
quoque sciamus cuius estis voluntatis. 

Bene valete. Anno centesimo quadragesimo octavo, 
quinta decima die mensis Xanthici ". 

His factis pactionibus, Lysias pergebat ad regem, 
Iudaei autem agriculturae operam dabant. 

Sed ex his, qui duces erant in singulis locis, 
Timotheus et Apollonius Gennaei filius, sed et 
Hieronymus et Demophon, super hos et Nicanor 
Cypriarches, non sinebant eos in silentio agere et 
quiete. 

Ioppitae vero tale quoddam flagitium perpetrarunt: 
cum rogavissent Iudaeos, cum quibus habitabant, 
ascendere scaphas, quas ipsi paraverant, cum 
uxoribus et filiis, quasi nullis inimicitiis in 
eos subiacentibus, 

secundum autem commune civitatis decretum, et 
ipsis acquiescentibus, utpote qui pacem obtinere 
cuperent et nihil suspectum haberent, eos 
provectos in altum submerserunt non minus 
ducentos. 

Quam crudelitatem Iudas in suae gentis homines 
factam ut cognovit, praecepit viris, qui erant cum 
ipso, et, invocato iusto iudice Deo, 

venit adversus interfectores fratrum et portum 
quidem noctu succendit, scaphas exussit, eos 
autem, qui illuc refugerant, gladio peremit. 

Et, cum conclusus esset locus, discessit quasi 
iterum reversurus et universam Ioppitarum 
civitatem eradicaturus. 

Sed, cum cognovisset et eos, qui erant Iamniae, 
velle pari modo facere habitantibus secum Iudaeis, 

Iamnitis quoque nocte supervenit et portum cum 
navibus succendit, ita ut lumen ignis appareret 
Hierosolymis a stadiis ducentis quadraginta. 

Inde, cum iam abiissent novem stadiis et iter 
facerent ad Timotheum, commiserunt cum eo Arabes 
non minus quam quinque milia viri et equites 
quingenti. 

Cumque pugna valida fieret et hi, qui circa Iudam 
erant, per auxilium Dei prospere gessissent, 
nomades victi petebant a Iuda dextram sibi dari, 
promittentes se pascua daturos et in ceteris 
profuturos eis. 

Iudas autem arbitratus vere in multis eos utiles 
promisit se pacem acturum cum eis; dextrisque 
acceptis, discessere ad tabernacula sua. 

Aggressus est autem et civitatem quandam firmam 
pontibus murisque circumsaeptam, quae a promiscuis 
gentibus habitabatur, cui nomen Caspin. 

Hi vero, qui intus erant, confidentes in 
stabilitate murorum et apparatu alimoniarum 
contumeliosius agebant cum eis, qui circa Iudam 
erant, maledictis lacessentes et blasphemantes ac 
loquentes, quae fas non est. 

Qui autem cum Iuda erant, invocato magno mundi 
Principe, qui sine arietibus et machinis organicis 
temporibus Iosue praecipitavit Iericho, irruerunt 
ferociter muris 

et, capta civitate per Dei voluntatem, 
inenarrabiles caedes fecerunt, ita ut adiacens 
stagnum latitudinem habens stadiorum duorum 
defluere repletum sanguine videretur. 

Inde autem discesserunt stadia septingenta 
quinquaginta et pervenerunt in Characa ad eos, qui 
dicuntur Tubiani, Iudaeos. 

Et Timotheum quidem in illis locis non 
comprehenderunt, qui, nullo negotio perfecto, tunc 
de locis regressus erat, relicto tamen in quodam 
loco firmissimo praesidio. 

Dositheus autem et Sosipater, ex ducibus, qui cum 
Maccabaeo erant, exeuntes peremerunt a Timotheo 
relictos in praesidio plures quam decem milia 
viros. 

At Maccabaeus, ordinato exercitu circum se per 
cohortes, constituit eos super cohortes et 
adversus Timotheum processit habentem secum centum 
viginti milia peditum equitumque duo milia 
quingentos. 

Cognito autem Iudae adventu, Timotheus praemisit 
mulieres et filios et reliquum apparatum in locum, 
qui Carnion dicitur; erat enim inexpugnabile et 
accessu difficile praesidium propter locorum 
angustias. 

Cumque cohors Iudae prima apparuisset, et pavor 
factus esset super hostes, ac timor ex praesentia 
illius, qui universa conspicit, super eos esset, 
in fugam exsiluerunt, alius alio se ferens, ita ut 
saepe a suis laederentur et gladiorum acuminibus 
configerentur. 

Iudas autem vehementer instabat confodiens impios 
et prostravit ad triginta milia virorum. 

Ipse vero Timotheus incidens in eos, qui erant cum 
Dositheo et Sosipatre, cum multa adulatione 
postulabat, ut vivus dimitteretur, eo quod 
multorum quidem parentes, aliorum autem fratres 
haberet, et contingeret horum curam non haberi. 

Et cum pluribus modis fidem dedisset secundum hoc 
constitutum, restituturum se eos illaesos, 
dimiserunt eum propter fratrum salutem. 

Egressus autem ad Carnion et Atergation interfecit 
viginti quinque milia corporum. 

Post autem horum fugam et necem, movit exercitum 
etiam adversus Ephron civitatem munitam, in qua 
multitudo diversarum gentium inhabitabat, et 
robusti iuvenes pro muris consistentes fortiter 
repugnabant; in hac autem machinarum et telorum 
multi erant apparatus. 

Sed, cum Potentem invocassent, qui potestate sua 
vires hostium confringit, ceperunt subiectam 
civitatem et ex eis, qui intus erant, ad viginti 
quinque milia prostraverunt. 

Inde profecti ad civitatem Scytharum perrexerunt, 
quae ab Hierosolymis sescentis stadiis aberat. 

Contestantibus autem his, qui erant illic Iudaei, 
benevolentiam, quam Scythopolitae erga eos 
habebant, et mitem occursum temporibus 
infelicitatis, 

gratias agentes et exhortati etiam de cetero erga 
genus ipsum benignos esse, venerunt Hierosolymam 
die sollemni Septimanarum instante. 

Post eam vero, quae dicitur Pentecoste, abierunt 
contra Gorgiam praepositum Idumaeae. 

Exivit autem cum peditibus tribus milibus et 
equitibus quadringentis. 

Quibus autem congressis, contigit paucos ruere 
Iudaeorum. 

Dositheus vero quidam de iis, qui Bacenoris erant, 
eques vir et fortis, Gorgiam tenuit chlamydeque 
apprehensum ducebat eum fortiter; et, cum vellet 
illum capere vivum, eques quidam de Thracibus 
irruit in eum umerumque amputavit, et Gorgias 
effugit in Maresa. 

At illis, qui cum Esdrin erant, diutius 
pugnantibus et fatigatis, cum invocasset Iudas 
Dominum, ut adiutorem se ostenderet et ducem 
belli, 

incipiens patria voce clamorem cum hymnis, irruens 
improviso in eos, qui circa Gorgiam erant, fugam 
eis incussit. 

Iudas autem, collecto exercitu, venit in civitatem 
Odollam et, cum septima dies superveniret, 
secundum consuetudinem purificati in eodem loco 
sabbatum egerunt. 

Et sequenti die venerunt, qui cum Iuda erant, eo 
tempore, quo necessarium factum erat, ut corpora 
prostratorum tollerent et cum parentibus 
reponerent in sepulcris paternis. 

Invenerunt autem sub tunicis uniuscuiusque 
interfectorum donaria idolorum, quae apud Iamniam 
fuerunt, a quibus lex prohibet Iudaeos. Omnibus 
ergo manifestum factum est ob hanc causam eos 
corruisse. 

Omnes itaque, cum benedixissent, quae sunt iusti 
iudicis, Domini, qui occulta manifesta facit, 

ad obsecrationem conversi sunt, rogantes, ut id, 
quod factum erat, delictum oblivioni ex integro 
traderetur. At vero fortissimus Iudas hortatus est 
populum conservare se sine peccato, cum sub oculis 
vidissent, quae facta sunt propter peccatum eorum, 
qui prostrati sunt. 

Et, facta viritim collatione ad duo milia drachmas 
argenti, misit Hierosolymam offerri pro peccatis 
sacrificium, valde bene et honeste de 
resurrectione cogitans. 

Nisi enim eos, qui ceciderant, resurrecturos 
speraret, superfluum et vanum esset orare pro 
mortuis. 

Deinde considerans quod hi, qui cum pietate 
dormitionem acceperant, optimum haberent repositum 
gratiae donum: 

sancta et pia cogitatio. Unde pro defunctis 
expiationem fecit, ut a peccato solverentur. 

Anno centesimo quadrage simo nono his, qui erant 
cir ca Iudam, notum factum est Antiochum Eupatorem 
venire cum multitudine adversus Iudaeam 

et cum eo Lysiam procuratorem et praepositum 
negotiorum, unumquemque habentem exercitum Graecum 
peditum centum decem milia et equitum quinque 
milia trecentos et elephantos viginti duos, currus 
autem cum falcibus trecentos. 

Commiscuit autem se illis et Menelaus et cum multa 
fallacia hortabatur Antiochum non pro patriae 
salute, sed sperans se constitui in principatum. 

Sed Rex regum suscitavit animos Antiochi in 
peccatorem; et, suggerente Lysia hunc esse causam 
omnium malorum, iussit, ut est consuetudo in loco, 
adductum in Beroeam necari. 

Erat autem in loco turris quinquaginta cubitorum, 
cineris plena, et machinam habebat volubilem 
undique praecipitem in cinerem. 

Illic reum sacrilegii vel quorundam etiam aliorum 
malorum summitatem factum, omnes propellunt ad 
interitum. 

Et tali lege praevaricatorem legis contigit mori, 
nec terram adeptum Menelaum. 

Valde iuste: nam, quia multa erga aram delicta 
commisit, cuius ignis et cinis erat sanctus, ipse 
in cinere mortem reportavit. 

Sed rex mente efferatus veniebat, peiora quam quae 
sub patre suo facta erant, ostensurus Iudaeis. 

Quibus Iudas cognitis, praecepit populo, ut die ac 
nocte Dominum invocarent, si quando et alias etiam 
nunc adiuvaret eos, 

quippe qui lege et patria sanctoque templo in eo 
essent ut privarentur; ac populum, qui nuper 
paululum respirasset, ne sineret blasphemis 
nationibus subdi. 

Omnibus itaque simul idem facientibus et 
rogantibus misericordem Dominum cum fletu et 
ieiuniis et prostratione per triduum sine 
intermissione, hortatus eos Iudas praecepit 
adesse. 

Ipse vero seorsum cum senioribus cogitavit, prius 
quam regis exercitus invaderet Iudaeam et 
obtinerent civitatem, egressos res adiudicare 
auxilio Dei. 

Dans itaque procurationem Creatori mundi, 
exhortatus suos, ut fortiter dimicarent usque ad 
mortem pro legibus, templo, civitate, patria, 
institutionibus, circa Modin exercitum constituit. 

Cumque suis dedisset signum: " Victoriam Dei ", 
cum iuvenibus fortissimis electis, nocte aggressus 
castra adversus aulam regiam, interfecit viros ad 
duo milia et primarium elephantorum una cum eo, 
qui intra habitaculum erat; 

et postremo metu ac perturbatione castra 
repleverunt, rebusque prospere gestis, abierunt. 

Die autem iam illucescente hoc factum erat, 
adiuvante eum Domini protectione. 

Sed rex, accepto gustu audaciae Iudaeorum, artibus 
loca tentavit. 

Et Bethsuris, quae erat Iudaeorum praesidium 
munitum, castra admovebat; sed fugabatur, 
impingebat, minorabatur. 

His autem, qui intus erant, Iudas necessaria 
mittebat. 

Enuntiavit autem mysteria hostibus Rhodocus quidam 
de Iudaico exercitu; qui requisitus, comprehensus 
est et conclusus. 

Iterum rex sermonem habuit ad eos, qui erant in 
Bethsuris, dextram dedit, accepit, abiit; 

commisit cum his, qui erant cum Iuda, superatus 
est; cognovit rebellasse Philippum Antiochiae, qui 
relictus erat super negotia, confusus est; Iudaeos 
deprecatus est, subditus est, iuravit de omnibus, 
quae iusta erant, reconciliatus est et obtulit 
sacrificium, honoravit templum et loco exhibuit 
humanitatem; 

Maccabaeum excepit, reliquit ducem a Ptolemaide 
usque ad Gerrenos Hegemonidem, 

venit Ptolemaidam: graviter ferebant Ptolemenses 
amicitiae conventiones — indignabantur enim 
supra modum — voluerunt irrita facere pacta. 

Accessit Lysias ad tribunal, exposuit rationem 
congruenter, persuasit, sedavit, tranquillos 
fecit, regressus est Antiochiam. Hoc modo res 
gestae a rege, adventus et profectionis eius, 
processerunt. 

Sed post triennii tempus co gnoverunt, qui cum 
Iuda erant, Demetrium Seleuci per portum apud 
Tripolim adnavigantem cum multitudine valida et 
navibus, 

tenuisse regionem, sublato Antiocho et procuratore 
eius Lysia. 

Alcimus autem quidam, qui summus sacerdos fuerat, 
sed voluntarie coinquinatus temporibus seditionis, 
considerans nullo modo sibi esse salutem neque 
accessum ultra ad sanctum altare, 

venit ad regem Demetrium, centesimo quinquagesimo 
primo anno, offerens ei coronam auream et palmam, 
super haec et thallos, qui templi esse videbantur; 
et ipsa quidem die siluit. 

Tempus autem opportunum dementiae suae nactus, 
convocatus a Demetrio ad consilium et interrogatus 
quo proposito et consilio Iudaei niterentur, 

ad haec respondit: " Ipsi, qui dicuntur Asidaei, 
Iudaeorum, quibus praeest Iudas Maccabaeus, bella 
nutriunt et seditiones movent nec patiuntur regnum 
esse quietum. 

Unde ego defraudatus parentum gloria, dico autem 
summo sacerdotio, huc nunc veni, 

primo quidem de his, quae pertinent ad regem, mera 
fide sentiens, secundo autem etiam civibus meis 
consulens; nam illorum praedictorum 
inconsiderantia universum genus nostrum non modice 
laborat. 

Sed his singulis, tu rex, cognitis, et regioni et 
obsesso generi nostro, secundum quam habes omnibus 
obviam humanitatem, prospice; 

nam, quamdiu superest Iudas, impossibile est pacem 
esse negotiis ". 

Talibus autem ab hoc dictis, velocius ceteri amici 
hostiliter se habentes adversus Iudam 
inflammaverunt Demetrium. 

Qui statim assumens Nicanorem, qui fuit 
praepositus elephantorum, et ducem ostendens 
Iudaeae misit, 

datis mandatis, ut ipsum quidem Iudam occideret; 
eos vero, qui cum illo erant, dispergeret et 
constitueret Alcimum maximi templi summum 
sacerdotem. 

Tunc gentes, quae de Iudaea fugerant Iudam, 
gregatim se Nicanori miscebant, miserias et clades 
Iudaeorum prosperitates rerum suarum existimantes 
fore. 

Audito itaque Nicanoris adventu et conventu 
nationum, conspersi terra rogabant eum, qui 
populum suum constituit usque in aeternum quique 
suam portionem signis evidentibus protegit. 

Imperante autem duce, statim inde profectus 
congreditur eis ad castellum Dessau. 

Simon vero frater Iudae commiserat cum Nicanore, 
sed lente ob repentinum adversariorum silentium 
victus evaserat. 

Nicanor tamen audiens quam virtutem haberent, qui 
cum Iuda erant, et animi magnitudinem pro patriae 
certaminibus, sanguine iudicium facere metuebat. 

Quam ob rem misit Posidonium et Theodotum et 
Matthathiam, ut darent dextras atque acciperent. 

Et, cum diu de his consilium ageretur, et ipse dux 
ad multitudinem rettulisset, et paribus suffragiis 
pareret sententia, sponsionibus pacis annuerunt. 

Itaque diem constituerunt, qua secreto convenirent 
eodem, et processit utrimque currus, posuerunt 
sellas; 

disposuit Iudas armatos paratos locis opportunis, 
ne forte ab hostibus repente mali aliquid fieret; 
congruum colloquium fecerunt. 

Morabatur Nicanor Hierosolymis nihilque inique 
agebat gregesque turbarum, quae congregatae 
fuerant, dimisit. 

Habebat autem Iudam semper in conspectu, ex animo 
erat viro inclinatus. 

Rogavit eum ducere uxorem filiosque procreare. 
Nuptias fecit, quiete egit, communiter vivebat. 

Alcimus autem, videns mutuam illorum benevolentiam 
et factas conventiones, accipiens venit ad 
Demetrium et dicebat Nicanorem aliena sentire a 
rebus; Iudam enim regni insidiatorem socium sibi 
designavit. 

Itaque rex exasperatus et pessimi huius 
criminationibus irritatus, scripsit Nicanori 
dicens graviter quidem se ferre de conventionibus, 
iubere tamen Maccabaeum citius vinctum mittere 
Antiochiam. 

Quibus cognitis, Nicanor confusus erat et aegre 
ferebat, si ea, quae convenerant, irrita faceret, 
nulla a viro facta iniuria; 

sed, quia regi resisti non poterat, opportunitatem 
observabat, ut artificio illud perficeret. 

At Maccabaeus videns secum austerius agere 
Nicanorem et consuetum occursum ferocius 
exhibentem, intellegens non ex optimo esse 
austeritatem, non paucis suorum congregatis, 
occultavit se a Nicanore. 

Quod cum ille cognovit fortiter se a viro astutia 
praeventum, venit ad maximum et sanctum templum et 
sacerdotibus solitas hostias offerentibus iussit 
sibi tradi virum. 

Quibus cum iuramento dicentibus nescire se ubi 
esset, qui quaerebatur, extendens dexteram ad 
templum 

iuravit haec: " Nisi Iudam mihi vinctum 
tradideritis, istud Dei fanum in planitiem deducam 
et altare effodiam et templum hic Libero illustre 
erigam ". 

Et, his dictis, abiit. Sacerdotes autem 
protendentes manus in caelum invocabant eum, qui 
semper propugnator fuit gentis nostrae, haec 
dicentes: 

" Tu, Domine universorum, qui nullius indiges, 
voluisti templum habitationis tuae fieri in nobis; 

et nunc, Sancte, omnis sanctificationis Domine, 
conserva in aeternum impollutam domum istam, quae 
nuper mundata est ". 

Razis autem quidam de senioribus ab Hierosolymis 
delatus est Nicanori, vir amator civitatis et 
valde bene audiens, qui pro affectu pater 
Iudaeorum appellabatur. 

Hic enim pristinis temporibus seditionis iudicium 
pertulerat Iudaismi corpusque et animam pro 
Iudaismo tradiderat cum omni perseverantia. 

Volens autem Nicanor manifestare odium, quod 
habebat in Iudaeos, misit milites supra 
quingentos, ut eum comprehenderent; 

putabat enim, si illum cepisset, se cladem istis 
illaturum. 

Turbis autem turrim iam occupaturis et atrii 
ianuae vim facientibus atque iubentibus ignem 
admovere et portas incendi, ipse undique 
comprehensus supposuit sibi gladium 

volens nobiliter mori potius quam subditus fieri 
peccatoribus et nobilitate sua indignis iniuriis 
affici. 

Sed, cum per contentionis festinationem non certo 
ictu plagam dedisset, et turbae intra ostia 
irrumperent, recurrens audacter ad murum 
praecipitavit semetipsum viriliter in turbas; 

quibus velociter locum dantibus intervallo facto, 
venit per medium spatium vacuum. 

Et, cum adhuc spiraret, accensus animis surrexit 
et, cum sanguis ad modum fontis deflueret, et 
gravissima essent vulnera, cursu turbas 
pertransiens et stans supra quandam petram 
praeruptam, 

prorsus exsanguis iam effectus, proferens 
intestina et sumens utrisque manibus proiecit 
super turbas et invocans Dominatorem vitae ac 
spiritus, ut haec ipsi iterum redderet, ita vita 
defunctus est. 

Nicanor autem, ut comperit eos, qui cum Iuda 
erant, in locis esse iuxta Samariam, cogitavit 
requietionis die cum omni securitate eos aggredi. 

Iudaeis vero, qui illum per necessitatem 
sequebantur, dicentibus: " Ne ita ferociter et 
barbare disperdas, sed honorem tribue 
praehonoratae diei cum sanctificatione ab eo, qui 
universa conspicit ", 

ille infelix interrogavit, si est potens in caelo, 
qui imperavit agi diem sabbatorum. 

Et respondentibus illis: " Est Dominus vivus ipse 
in caelo potens, qui iussit colere septimam diem 
"; 

at ille ait: " Et ego potens sum super terram, qui 
impero sumi arma et negotia regis impleri ". Tamen 
non obtinuit, ut nefarium consilium perficeret. 

Et Nicanor quidem cum summa superbia cervicem 
erigens cogitaverat commune trophaeum statuere de 
iis, qui cum Iuda erant. 

Maccabaeus autem sine intermissione confidebat cum 
omni spe auxilium se consequi a Domino; 

et hortabatur suos, ne formidarent adventum 
nationum, sed in mente habentes adiutoria sibi 
facta de caelo et nunc sperarent ab Omnipotente 
sibi affuturam victoriam. 

Et allocutus eos de Lege et Prophetis, admonens 
eos etiam de certaminibus, quae perfecerant, 
promptiores constituit eos. 

Et, animis eorum excitatis, denuntiavit simul 
ostendens gentium fallaciam et iuramentorum 
praevaricationem. 

Cum autem singulos illorum armavisset, non tam 
clipeorum et hastarum munitione quam per bonos 
sermones exhortatione, cumque somnium fide dignum 
exposuisset, supra modum universos laetificavit. 

Erat autem huiuscemodi visus eius: Oniam, qui 
fuerat summus sacerdos, virum honestum et bonum, 
verecundum occursu, modestum moribus et eloquium 
digne proferentem et qui a puero omnes virtutes 
domesticas exercuerat, manus protendentem orare 
pro omni populo Iudaeorum. 

Post hoc sic apparuisse virum canitie et gloria 
praestantem et mirabilem quandam et magni decoris 
esse eminentiam circa illum. 

Respondentem vero Oniam dixisse: " Hic est fratrum 
amator, qui multum orat pro populo et sancta 
civitate, Ieremias propheta Dei ". 

Protendentem autem Ieremiam dextram dedisse Iudae 
gladium aureum et, cum daret, dixisse haec: 

" Accipe sanctum gladium munus a Deo, in quo 
confringes adversarios ". 

Exhortati itaque Iudae sermonibus bonis valde, et 
qui poterant ad virtutem incitare et animos 
iuvenum confortare, statuerunt castra non tendere, 
sed fortiter inferri et cum omni virtute 
confligentes de negotiis iudicare, eo quod civitas 
et sancta et templum periclitarentur. 

Erat enim timor pro uxoribus et filiis itemque pro 
fratribus et cognatis in minore parte iacens, 
maximus vero et primus pro sanctificato templo. 

Sed et eos, qui in civitate erant comprehensi, non 
minima sollicitudo habebat propter illum sub 
aperto concursum. 

Et, cum iam omnes exspectarent iudicium futurum, 
hostesque iam committerent, atque exercitus esset 
ordinatus, et bestiae opportuno in loco 
constitutae, et equitatus dispositus, 

considerans Maccabaeus adventum multitudinis et 
apparatum varium armorum et ferocitatem bestiarum, 
extendens manus in caelum prodigia facientem 
Dominum invocavit, sciens quoniam non est per 
arma, sed prout ab ipso iudicatum fuerit dignis 
tribuit victoriam. 

Dixit autem invocans hoc modo: " Tu, Domine, qui 
misisti angelum tuum sub Ezechia rege Iudaeae, et 
interfecit de castris Sennacherib ad centum 
octoginta quinque milia, 

et nunc, Dominator caelorum, mitte angelum bonum 
ante nos in timorem et tremorem; 

magnitudine brachii tui exterreantur, qui cum 
blasphemia veniunt adversus sanctum populum tuum 
". Et hic quidem in his finem fecit. 

Qui autem cum Nicanore erant, cum tubis et 
canticis admovebant; 

hi vero qui erant cum Iuda, cum invocatione et 
orationibus congressi sunt cum hostibus. 

Et manibus quidem pugnantes, sed Dominum cordibus 
orantes, prostraverunt non minus triginta quinque 
milia, praesentia Dei magnifice delectati. 

Cumque cessassent ab opere et cum gaudio redirent, 
cognoverunt Nicanorem proruisse cum armis suis; 

facto itaque clamore et tumultu, patria voce 
omnipotentem Dominum benedicebant. 

Et praecepit ille, qui per omnia corpore et animo 
primus fuerat in certamine pro civibus, qui 
iuventutis benevolentiam in suam gentem 
conservaverat, caput Nicanoris abscindi et manum 
cum umero, ac Hierosolymam perferri. 

Quo cum pervenisset, convocatis contribulibus et 
sacerdotibus, ante altare stans accersiit eos, qui 
in arce erant; 

et, ostenso capite iniqui Nicanoris et manu 
nefarii, quam extendens contra domum sanctam 
omnipotentis Dei magnifice gloriatus est, 

linguam etiam impii Nicanoris praecisam dixit 
particulatim avibus daturum, pretia autem 
dementiae contra templum suspendere. 

Omnes igitur in caelum benedixerunt manifestum 
Dominum dicentes: " Benedictus, qui locum suum 
incontaminatum servavit! ". 

Alligavit autem Nicanoris caput de summa arce 
evidens omnibus et manifestum signum auxilii 
Domini. 

Itaque omnes communi consilio decreverunt nullo 
modo diem istum absque celebritate praeterire, 
habere autem celebrem tertiam decimam diem, mensis 
duodecimi — Adar dicitur voce Syriaca — pridie 
Mardochaei diei. 

Igitur his erga Nicanorem sic gestis, et ex illis 
temporibus ab Hebraeis civitate possessa, ego 
quoque hic faciam finem sermonis. 

Et, si quidem bene et apte compositioni, hoc et 
ipse volebam; sin autem exigue et modice, hoc est, 
quod assequi poteram. 

Sicut enim vinum solummodo bibere, similiter autem 
rursus et aquam, contrarium est, quemadmodum autem 
vinum aquae contemperatum iam et delectabilem 
gratiam perficit, huiusmodi etiam structura 
sermonis delectat aures eorum, quibus contingat 
compositionem legere. Hic autem erit finis. 

