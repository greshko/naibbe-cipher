Dat Euangelie van sinte Matheus 

DIt is dat boeck der geboorten Iesu Cristi, des 
soons Dauids, des soons Abrahams. Abraham heeft 
voortgebracht Isaac. Isaac heeft voortghebracht 
Iacob. Iacob heeft voortgebracht Iudas ende zijn 
broeders. Iudas heeft voortghebracht Phares ende 
Saram van Thamar, Phares heeft voortghebracht 
Hezron.Hezron heeft voortghebracht Aram Aram heeft 
voortgebracht Aminadab.Aminadab heeft 
voortgebracht Naasson.Naasson heeft voortgebracht 
Salmon Salmon heeft voortghebracht Boos van 
RachabBoos heeft voortghebracht Obed van Ruth.Obed 
heeft voortghebracht Iesse Iesse heeft 
voortghebracht Dauid den Coninck.Dauid die Coninck 
heeft voortgebracht Salomon,van die Vrias 
huysurouwe gheweest was. Salomon heeft 
voortghebracht Roboam.Roboam heeft voortgebracht 
AbiasAbias heeft voortghebracht Assa. Assa heeft 
voortgebracht Iosaphat.Iosaphat heeft 
voortghebracht IoramIoram heeft voortghebracht 
Osias. Osias heeft voortghebracht Ioathan.Ioathan 
heeft voortghebracht Achas.Achas heeft 
voortgebracht Ezechias. Ezechias heeft 
voortgebracht Manasses.Manasses heeft voortbracht 
Amon.Amon heeft voortghebracht Iosias Iosias heeft 
voortgebracht Iechonias ende sijn broeders, inden 
tijt der geuanckenissen van Babylonien. 

Ende na der Babylonischer geuanckenissen so heeft 
Iechonias voortgebracht SalathielSalathiel heeft 
voortghebracht Zorobabel Zorobabel heeft 
voortghebracht AbiudAbiud heeft voortgebracht 
Eliachim.Eliachim heeft voortgebracht Azor Azor 
heeft voortgebracht Sadoch.Sadoch heeft 
voortgebracht Achim.Achim heeft voortgebracht 
Eliud Eliud heeft voortgebracht EleazarEleazar 
heeft voortgebracht Mathan.Mathan heeft 
voortghebracht Iacob Iacob heeft voortgebracht 
Ioseph den man Marie, van welcker geboren is 
Iesus, die genaemt wort Cristus 

Ende also sijn alle die geslachten van Abraham tot 
Dauid veerthien geslachten, ende van Dauid totter 
Babylonischer geuanckenissen veerthien 
gheslachten, ende vander Babiloniscer 
geuanckenissen tot Cristum veerthien gheslachten. 
Ende die geboorte Cristi was aldus. 

Als Maria sijn moeder te huwelijc ghegeuen was 
Ioseph, eer si te samen vergadert waren, so wert 
beuonden dat si ontfanghen hadde vanden heyligen 
geest, ende Ioseph haer man (wandt hy 
rechtueerdich was) en wouse niet beschamen, maer 
hi dachtse heymelijck te verlaten. Ende doen 
Ioseph dit dachte, siet, so openbaerde hem die 
Engel des HEREN in sinen droom, seggende Ioseph 
Dauids sone, en vreest niet Marien v huysurouwe by 
v te nemen, want dat in haer ontfangen is, dat is 
vanden heyligen geest, Ende si sal eenen sone 
baren, ende ghi sult sinen naem Ihesus heeten, 
want hi sal sijn volc salich maken van haren 
sonden. 

Ende dit is al gheschiet, om dat veruult soude 
worden dat vanden HERE door den propheet 
ghesproken was, seggende, Siet een maget sal 
ontfanghen ende baren eenen sone, ende si sullen 
sinen naem heeten Emanuel, Dwelc so vele luydende 
is, als God met ons. 

Ende Ioseph gewect sijnde wt sinen slaep, dede 
gelijc die engel des HEREN beuolen hadde, Ende hi 
nam sijn huysurouwe tot hem, ende hy en bekende 
haer noyt, tot dat si baerde haren eersten 
gheborenen sone Ende hi noemde sinen naem Iesus. 

Matteüs 2:1-23 

DOen Iesus geboren was te Bethleem int Iootsche 
lant, inden tijden des Conincx Herodis, siet, doen 
quamen die Wijse wt Oosten tot Hierusalem, 
seggende, Waer is hi die gheboren Coninc der 
Ioden? wy hebben sijn sterre gesien int Oosten, 
ende wi sijn gecomen om hem te aenbidden. Ende 
Herodes die coninck dit hoorende, wert verstoort, 
ende met hem die geheele stadt van Ierusalem, Ende 
liet vergaderen alle die hooghe Priesters ende 
scriftgeleerden des volcx, ende ondersocht van 
haer, waer Cristus gheboren soude worden. Ende si 
spraken tot hem, Tot Bethleem int Iootsche landt. 
Want also is ghescreuen door den Propheet, Ende 
ghi Bethleem int Iootsche landt, in gheender 
manieren en sijt ghy dye minste onder dye Princen 
van Iuda, want wt v sal mi voortcomen een 
Hertoghe, die daer ouer mijn volck van Israel 
regeren sal. Doen liet Herodes heymelijck dese 
Wijsen tot hem roepen, ende vraechde haer 
neerstelijcken, wanneer haer dye sterre 
geopenbaert hadde, Ende hi beual haer tot Bethleem 
te reysen, ende sprac. Gaet derwaerts, ende soect 
dat kint neerstelijc, ende als ghi dat geuonden 
hebt, so latet mi weten, op dat ic ooc comen mach, 
ende aenbiddent 

Ende na dat si den Coninck gehoort hadden, so sijn 
si ghereyst, Ende siet, die sterre die si int 
oosten gesien hadden, ghinck voor haer, tot dat si 
quam staen bouen die plaetse daert kint was. Ende 
doen si die sterre saghen, so sijn si seer 
verblijt, ende ghingen in dat huys, ende vonden 
dat kint met Maria sijn moeder, ende vielen 
nedere, ende hebben dat kint aenghebeden, ende 
haer schatten gheopent, ende hebben hem gheoffert 
gauen, gout, wieroock, ende myrre. Ende God beual 
haer inden droom, dat si tot Herodes niet weder en 
souden keeren, ende si sijn door eenen anderen 
wech weder in haer lant ghekeert. 

Ende na dat si wech ghereyst waren, Siet, soo 
heeft die engel des HEREN geopenbaert Ioseph inden 
droom, segghende, Staet op ende neemt dat kint 
ende sijn moeder, ende vliet in Egypten, ende 
blijft aldaer tot dat ict v segghe, Want het is op 
handen, dat Herodes dat kint soecken sal, om te 
dooden, Ende hy ghewect sijnde, heeft met hem 
ghenomen dat kint ende sijn moeder, byder nacht, 
ende vloodt in Egypten, ende heeft daer alsoo 
langhe ghebleuen tot nae der doot Herodis, op dat 
veruult soude worden dat vanden HERE ghesproken 
was, door den Propheet, segghende, Wt Egypten heb 
ick mijnen sone gheroepen. 

Doen Herodes sach dat hi vanden wijsen bedroghen 
was, wert hy wter maten gram, ende sant sijn 
dienaers wt, ende liet dooden al die kinderen dye 
te Bethleem, ende daer ontrent in dye landen 
rondtsom ligghende waren, alle die .ij. iaren, oft 
min dan twee iaren oudt waren, Naden tijt die hi 
neerstelijc wten Wijsen verstaen hadde. 

Doen was veruult dat gesproken heeft gheweest 
vanden Propheet Ieremias, die daer spreect. Op die 
geberchten in Rhama is gehoort geweest gheschrey, 
vele claghens, weenens ende huylens, Rachel 
beweenende haer kinderen, en heeft haer niet 
willen laten troosten, want si niet en sijn. Ende 
na dat Herodes ghestoruen was, siet, so openbaerde 
die Enghel des HEEREN Ioseph inden droom, daer hi 
in Egypten was, segghende, Staet op, ende nemet 
tot v dat kindt ende sijn moedere, ende reyst int 
lant van Israel, Want si ghestoruen sijn dye den 
kinde na sijn leuen stonden. Ende Ioseph stont op 
ende nam dat kint ende sijn moeder tot hem, ende 
is ghecomen int lant van Israel, doen Ioseph 
verhoorde dat Archelaus int Iootsche landt Coninck 
was in sijns vaders Herodes plaetse, soo heeft hy 
gheureest derwaerts te reysen, ende inden droom 
ontfinck hi een beuel van God, ende hi is ghereyst 
in die eynden des Galileetschen lants, Ende daer 
comende, soo heeft hy ghewoont in dye stadt dye 
ghenaemt is Nazareth, Op dat veruult soude worden 
dat door die Propheten ghesproken was, want hy 
Nazareus ghenaemt sal worden. 

Matteüs 3:1-17 

IN dien daghen is Ioannes dye dooper ghecomen 
prekende, in dye woestijne des Iootschen landts, 
segghende, Betert v, dat rijck der hemelen is nae 
by ghecomen, ende dese Ioannes is die gene, daer 
den Propheet Esayas af gesproken heeft, seggende, 
Daer is een roepende stemme inder woestijnen, 
bereyt den HEERE den wech, ende maket sijn 
toepaden recht. 

Ende dese Ioannes hadde sijn cleedt van kemelen 
hayr, ende eenen leyren gordel om sijn lendenen, 
ende sijn spijse waren sprinchanen, ende wilden 
honich, Doen is tot hem wtghegaen die stadt van 
Ierusalem, alle dat lant van Iudeen, ende alle dat 
lant ontrent der Iordanen, ende si werden van hem 
in die Iordane gedoopt, bekennende haer 
sonden.Ende doen hi sach veel Pharizeen ende 
Saduceen tot sinen doopsel comen, so sprac hi tot 
haer lieden, Ghi aderen gheslachten, Wie heeft v 
te kennen ghegeuen te ontulieden den toecomenden 
toren? Hierom doet oprechte vruchten des berous, 
ende en denckt niet dat ghy in v seluen soudt 
willen segghen, Wy hebben Abraham tot eenen vader. 
Ick segghe v, dat God machtich is Abraham wt dese 
steenen kinderen te verwecken, Ende die bijle is 
nv aen die wortel der boomen gestelt, hierom sal 
elcken boom die gheen goede vrucht voort en 
brengt, afghehouden ende int vier gheworpen 
worden. Ick doope v met water tot berouwe, maer hi 
die na mi comen sal, die is stercker dan ick, 
wiens schoenen ic niet weerdich en ben te draghen, 
die sal doopen metten heylighen gheest, ende met 
vier, Ende hi heeft sinen wan in sijn hant, Ende 
hi sal sinen dorschuloer suueren, ende sijn tarwe 
sal hi in sine schuere vergaderen, mer dat caf sal 
hi metten eewighen viere verbranden. 

Doen quam Iesus wt Galileen aen die Iordane tot 
Ioannem, op dat hi van hem ghedoopt soude worden, 
ende Ioannes weygerde hem, ende sprac. Ick 
behoefde wel van v ghedoopt te worden, ende coemt 
ghi tot mi? Ende Iesus antwoorde ende sprac, Latet 
nv also geschieden, want also betamet ons, op dat 
wi alle gerechticheyt volbringhen mogen. Doen liet 
hijt gheschien. Iesus ghedoopt sijnde, clam 
terstont wt den water, ende siet die hemelen sijn 
bouen hem gheopent, ende Ioannes sach den gheest 
Gods neder dalen ghelijc een duyue, ende op hem 
comen. Ende siet daer quam een stemmewten hemel, 
seggende. Dese is mijn beminde sone in welcken ick 
een welbehaghen hebbe. 

Matteüs 4:1-24 

DOen is Iesus gheleyt vanden gheest inder 
woestinen, om dat hi getempteert soude worden 
vanden duuel, Ende na dat hi gheuast hadde 
veertich daghen ende veertich nachten, so hongerde 
hem, ende dye tempteerder quam tot hem ende 
sprack, Sijt ghy dye sone Gods, so segget dat dese 
steenen broot worden, ende hi antwoorde ende 
sprack. Daer staet ghescreuen. Die mensche en sal 
niet alleen vanden broode leuen, maer van allen 
woorde, dat wt den monde Gods coemt. 

Doen voerde hem die duuel in die heylige stadt, 
ende stelde hem op die thinnen des tempels, ende 
sprack, tot hem, Sijt ghy die sone Goods, soo laet 
v hier af vallen, Want daer ghescreuen staet, Sijn 
enghelen sal hy ghebieden van v, ende in haer 
handen so sullen si af draghen, op dat ghi uwen 
voet niet stooten en soudt aenden steen. Doen 
sprack Iesus tot hem, Wederom so isser oock 
ghescreuen. Ghi en sult uwen God uwen HERE niet 
tempteren.Wederom voerde hem die duyuel op eenen 
seer hooghen berch, ende toonde hem alle rijcken 
der werelt, ende haer heerlicheyt, ende sprac tot 
hem. Alle dese sal ick v gheuen, ist sake dat ghi 
neder valt, ende my aenbidt Doen sprac Iesus tot 
hem, Gaet wech duuel, want daer staet ghescreuen, 
Vwen God, uwen HEERE sult ghi aenbidden, ende hem 
alleen dienen. Doen verliet hem die duuel, ende 
siet, dye engelen quamen tot hem ende dienden hem. 

Ende na dat Iesus hoorde dat Ioannes gheleuert 
was, soo tooch hi na dat Galileetsche landt, ende 
liet die stadt Nazareth, ende is comen wonen te 
Capernaum, die aender zee gheleghen is, op die 
eynden van Zabulon ende Neptalim, op dat veruult 
soude worden, dat door den Prophete Ezayas 
ghesproken was. Dat landt Zabulon, ende dat landt 
Neptalim byden wech der zee, ouer die Iordane, 
ende dat Heydensche Galilea, dat volck dat in 
duysternissen sadt, heeft een groot licht ghesien, 
ende die daer saten op die eynden, ende schaduwe 
des doots, desen is een licht opghegaen. Van dier 
tijt aen begonst Iesus te prediken ende te seggen, 
doet penitencie, dat rijck der hemelen sal 
ghenaken. 

Als nv Iesus bi dat Galileetsche meyr ghinck, so 
heeft hy ghesien twee broeders, Symon die Petrus 
hiet ende Andries sinen broeder, haer nedt in die 
zee worpen (want si visschers waren) ende sprack 
tot haer Volcht my nae, ick sal v visschers der 
menschen maken, Ende terstont lieten si haer 
netten ende sijn hem na gheuolcht. 

Ende van daer voortgaende, heeft hi twee ander 
broeders gesien, Iacob den sone van Zebedeo, ende 
Iohannem sinen broeder in een schip, met haren 
vader Zebedeo, vermakende haer netten, ende hi 
heeft dese tot hem geroepen. Ende si lieten 
terstont haer scip ende haren vader, ende sijn hem 
gheuolcht. Ende Iesus omghinck dat gheheele 
Galileetsche lant, leerende in haer synagoghen, 
ende predicte dat Euangelium vanden rijc, ende 
genas alderley siecheden des volcx, Ende sijn fame 
is verbreyt int geheele landt van Syrien, ende si 
brachten tot hem alle crancken, met menigerley 
siecten, ende qualen beghaeft, dye beseten, dye 
maensiectige, ende die gichtighe, ende hy maectese 
al ghesont. Ende daer volchden hem nae veel 
scharen van Galileen, vanden thien steden van 
Ierusalem, ende vanden Iootschen lande, ende van 
ouer die Iordane. 

Matteüs 5:1-47 

IEsus siende die scharen, clam op eenen berch, 
ende als hi gheseten was, quamen tot hem sijn 
discipulen, Ende Iesus op doende sinen mont leerde 
haer ende sprac Salich sijn die ghene die 
gheestelijcken arm sijn, wandt dat rijck der 
hemelen hoort hen toe. Salich sijn die ghene die 
rouwe draghen, want si vertroost sullen worden. 
Salich sijn die saechtmoedige, want si die aerde 
besitten sullen. Salich sijn dye ghene die 
hongheren ende dorsten nae die rechtueerdicheyt, 
wandt si versaet sullen worden. Salich sijn dye 
ontfermhertighe, want si ontfermhertichede 
vercrighen sullen. Salich sijn die suyuer van 
herten sijn, want si sullen God sien. Salich sijn 
de vredemakers want si sullen Gods kinder heeten. 
Salich sijn dye ghene die persecutie lijden om der 
rechtueerdicheit, want dat rijck der hemelen hoort 
haer toe. Salich sijt ghi als die menschen v 
versmaden, ende veruolghen, ende alle quaet teghen 
v spreken, lieghende om mijnen wille, dan verblijt 
v ende verhoghet v, want het sal v wel gheloont 
worden in dye hemelen, Want alsoo hebben si oock 
veruolcht dye Propheten, dye voor v lieden 
gheweest hebben.Ghi sijt dat soudt der aerden, als 
nv dat soudt sijn cracht verliest, wat canmen dan 
daer mede souten? want dan en ist voortaen nyet 
profijtelijck, dan om wtgegoten te worden, ende 
vanden menschen vertreden te worden. Ghi sijt dat 
licht der werelt, Een stadt die opeenen berch 
leyt, en mach nyet verborghen worden Noch men 
ontsteect gheen licht datmen bercht onder een 
coren vat, Maer men settet op eenen candelaer om 
dattet al die int huys zijn licht soude geuen, 
also laet v licht lichten voor die menschen, op 
dat si v goede wercken aensien, ende uwen vader 
die inden hemel is louen.En wilt niet meynen, dat 
ic gecomen ben om te onbinden ende te bederuen die 
wet, oft die Propheten, ic en ben nyet gecomen, om 
dye wet te bederuen, mer om te veruullen, Want ic 
segge v voorwaer, also lange als hemel ende aerde 
staen, so en sal nyet een letter, noch ooc een 
alder minste tittel van der wet verghaen, tot dat 
al geschiet sal sijn. 

Ende daeromme, so wye eenen van desen alder 
minsten geboden breect, ende dye menschen alsoe 
leert, dye sal die alder minste int rijck der 
hemelen genaemt worden, mer die dese gheboden doet 
ende leert, die sal int rijc der hemelen groot 
genaemt worden. 

Ende ic segghe v, Ten si dat uwe rechtueerdicheyt 
meerder is, dan der Scriben ende Pharizeen, so en 
suldy int rijc der hemelen nyet mogen comen. 

Ghi hebt gehoort dat totten ouders gesproken is, 
ghy en sult nyet dootslaen, wandt dye dootslaet, 
dye sal des ordeels schuldich sijn. Mer ic segge v 
lieden dat een yegelic die op sinen broeder gram 
is, dye is des ordeels sculdich. Ende wie dat tot 
sinen broeder spreect Racha, die sal des raets 
sculdich sijn, Ende wie dat tot sinen broeder 
spreect sot of dwaes, dye is sculdich dat helsche 
vier. Daerom wanneer ghi v gauen opten outaer 
offert, ende dat ghi daer gedachtich wort, dat 
dijn broeder yet tegen v wtstaende heeft, so laet 
daer by den outaer v offerhande, ende gaet eerst 
ende versoent v met uwen broeder ende dan coemt 
ende offert v gauen.Sijt haestelic goetwillich 
uwen viant, als ghi met hem op den wech zijt, op 
dat uwen viant bi auontueren v niet en leuere den 
rechter, ende die rechter sinen dienaren, op dat 
ghi inden kercker nyet geworpen en wort. Voorwaer 
ic segge v, ghi en sult daer niet wt comen, voor 
dat ghi den laetsten penninck betaelt sult hebben 

Ghi hebt gehoort dat totten ouders geseyt is ghi 
en sult geen ouerspel doen, mer ic segge v, dat so 
wye een wijf aensiet, om haer te begheeren, die 
heeft in sijn hert met haer ouerspel gedaen, Ende 
ist sake, dat v uwe rechte ooge arget, so steect 
dye wt, ende werptse van v Het is v profiteliker, 
dat een van uwen leden vergae, dan dat v geheel 
lichaem in die helle geworpen worde Ende ist sake 
dat v rechte hant v argert, so snijdt die af ende 
werptse van v, het is v beter dat een van uwen 
leden vergae, dan dat v geheel lichaem in die 
helle geworpen worde. 

Daer is ooc gesproken. Dye hem van sijn huysurouwe 
scheyt, dye sal haer geuen een sceyt brief. Maer 
ick segge v, wye hem van sinen wijue scheyt (het 
en si om ouerspel) die maect dat si ouerspel doet, 
Ende soe wye die afgescheyden trout, die doet 
ouerspel.Voortaen, so hebt ghi gehoort, dat totten 
ouders gesproken is, Ghy en sult gheenen valschen 
eedt doen, Maer ghi sult God uwen eedt houden, 
Ende ic segghe v lieden, dat ghi in geender 
manieren sweeren en sult, noch bi den hemele, 
wandt hi den stoel Gods is, Noch by der aerden, 
wandtse sijn voetbancke is Noch bi Ierusalem, 
wandtse een stadt van eenen grooten coninck is. 
Noch by v hooft en suldi nyet sweeren, want ghi 
nyet een haer swart ofte wit maken en moecht, mer 
v woorden sullen sijn, ia ia neen neen, ende al 
dat hyer bouen toe gedaen wort, dat is vanden 
quaden. 

Ghi lieden hebt gehoort datter geseyt is, ooge om 
ooge, tant om tant, Mer ic segghe v, ghi en sult 
niet wederstaen den quade, Ende ist sake, dat v 
yemant slaet aen uwe rechte wanghe, soe biedt hem 
v ander wange, Ende oft yemant met v te recht gaen 
wilt, ende uwen rock nemen wil, laet hem ooc nemen 
uwen mantel, Ende metten genen dye v dwinget om 
met hem te gaen een mijle, so ghaet twee mijlen 
met hem, Geeft allen den ghenen die v bidt, ende 
en weygert nyet den genen dye van v borgen 
wilt.Ghi hebt gehoort datter gesproken is, ghi 
sult uwen naesten beminnen, ende uwen vyant haten, 
Mer ic segge v, Hebt lief uwe vyanden, 
gebenedijtse die v vermaledien, ende doet wel den 
ghenen die v haten, ende bidt voor dye ghene dye v 
lijden aen doen ende veruolgen, op dat ghi 
kinderen moecht sijn van uwen vader, die in dye 
hemelen is, die sijn sonne laet op gaen ende 
schijnen ouer goede ende ouer die quade menscen, 
ende laet regenen ouer die rechtuaerdige ende 
onrechtuaerdige. 

Want ist sake, dat ghi die gene bemint, die v 
beminnen, wat loon sult ghy daer voor hebben? en 
doen dye publicanen dit selue nyedt? Ende ist sake 
dat ghi uwen broeder alleen vriendelic sijt, wat 
doet ghi sonderlincx En doen dye Heydenen dit ooc 
nyet? Hieromme so sult ghi perfect sijn, gelijc v 
hemelsche vader perfect is. 

Matteüs 6:1-34 

SIet toe, dat ghi v aelmoessen niet en geuet voor 
die menschen, op dat ghi van haer gesien moecht 
worden, anders soe en sult ghi geenen loon hebben 
van mijnen vader, die in dye hemelen is. 

Hierom als ghy almoessen gheeft, so en wilt geen 
trompet voor v laten blasen, ghelijc dye ypocriten 
in haer synagogen ende op die straten doen, om dat 
si vanden menscen gepresen mogen worden, Voorwaer 
ic segge v, dat si haren loon ontfanghen hebben, 
Ende als ghi v aelmoessen gheeft, soe en laet v 
slincker hant niet weten wat uwe rechter handt 
doet, op dat uwe aelmoessen verborgen blijuen, 
ende uwe vader, diet aensiet int verborgen, die 
salt v int openbaer loonen. Ende als ghi bidt, so 
en sult ghy nyet sijn gelijc dye ypocriten, die 
geerne staen ende bidden in die sinagogen ende aen 
dye hoecken der straten, om dat si vanden menscen 
gesien souden worden, voorwaer ic segge v: dat si 
haren loon ontfangen hebben, Mer als ghi bidt, so 
gaet in v slaepcamerken, ende sluyt de dore toe, 
ende bidt int heymelijc uwen hemelschen vader, 
ende v vadere, dye dat int verborgen siet, die sal 
v dat int openbaer loonen. 

Ende als ghy bidt, so en maect niet veel woorden 
gelijc dye heydenen doen, die daer meynen dat si 
door vele woorden verhoort worden, daeromme, so en 
wilt desen nyet ghelijc worden, want v vader weet 
wat v van node is, eer ghi hem bidt, daerom so 
sult ghi aldus bidden. Onse vader dye in die 
hemelen is, Gheheylicht worde uwen name, V rijck 
toecome, Vwen wille ghesciede opter aerden als 
inden hemel, Geeft ons huiden onse dagelicx broot, 
Ende vergeeft ons onse sculden, gelijc wi onse 
schuldenaers vergheuen, Ende en leyt ons nyet in 
temptacie, Maer verlost ons vanden quaden (Want v 
is dat rijc, ende die cracht, ende die 
heerlicheydt inder eewicheydt, Amen. Want ist 
sake, dat ghi den menschen vergheeft haer 
misdaden, so sal v hemelsche vader v ooc vergeuen. 
Mer ist sake, dat ghi den menscen haer misdaden 
nyet en vergheeft, so en sal uwe hemelsche vader 
ooc nyet vergeuen uwe misdaden. 

Ende als ghi vast, so en wilt nyet droeffelijc 
sien, gelijc die ypocriten, Want dese verduysteren 
haer aensichten, om dat dye menschen daer dore 
bekennen souden, dat si vasten, Voorwaer segge ic 
v, si hebben haren loon ontfanghen, Mer als ghi 
vast, soe salft v hooft, ende wasschet v 
aenschijn, op dat ghy voor dye menschen nyet en 
schijnt te vasten, maer voor dijnen vader die int 
verborgen is, ende v vader diet int verborgen 
siet, sal dy dat loonen int openbaer. 

Ghi en sult v gheen schatten verghaderen opter 
aerden, daer si dye roest ende dye motten eten, 
daer dye dieuen na grauen ende stelen. Mer 
vergadert v schatten inden hemel, daerse noch 
roest, noch motten en eeten, ende daer dye dieuen 
nyet nae en grauen noch en stelen, Want waer uwen 
schat is daer is v herte. 

Die ooge ist licht des lichaems, ist dat dijn ooge 
simpel is, so sal dijn geheel lichaem claer ende 
licht zijn, ende ist sake dat dijn ooge scalc is, 
so sal dijn geheele lichaem duyster sijn. Hierom 
ist sake dattet licht dat in v is, duysternissen 
sijn, hoe groot sullen dan die duysternissen 
seluer sijn. 

Nyemant en mach twee Heeren dienen, oft hy sal den 
eenen haten, ende den anderen beminnen, oft hi sal 
den eenen aenhangen, ende den anderen versmaden, 
Ghi en moecht God nyet dienen ende den Mammon. 
Daerom segghe ic v, en sorcht nyet voor v leuen, 
wat ghi eten of drincken sult, noch ooc voor v 
lichaem wat ghy aen doen sult En is dat leuen nyet 
meer dan dye spijse, ende dat lichaem meer dan die 
cleederen? Aensiet dye vogelen onder den hemel, 
want si niet en sayen, noch en mayen, noch in die 
scueren niet en vergaderen, ende uwe hemelsce 
vader voetse nochtans, en gaet ghi dese niet verre 
te bouen? 

Ende wie isser onder v dye sorchuuldelick 
denckende tot sijnder lengde een elle toe doen 
mach? waerom sorcht ghi dan voor v cleederen? 
Aensiet die lelien des ackers, hoe dat si wassen? 
Si en arbeyden nyet, noch si en spinnen nyet, 
nochtans segge ic v, dat Salomon in al sijn geheel 
glorie nyet so gecleet geweest en is, ghelijc als 
een van desen. 

Ende ist sake dat God also cleet een hoy des 
ackers dat huden is, ende morgen inden ouen 
gheworpen wort, ende soude hy v dan nyet veel meer 
doen? O ghi van cleenen geloue, Daerom en suldi 
nyet sorgen, segghende, wat sullen wy eten, oft 
wat sullen wi drincken, of waer mede sullen wi 
gecleet worden? Want die heydenen soecken oft 
besorgen alle dese, want uwe hemelsce vader weet 
dat ghi dese alle van noode hebt. Soect alder 
eerst dat rijc Gods, ende sijn rechtuaerdicheyt, 
Ende alle dese sullen v toegeworpen worden. 

Daerom soe en zijt niet sorchuuldich voor den dach 
van morgen, want den dach van morgen sal voor hem 
seluen sorgen, Het is genoech dat elcken dach sijn 
eygen last heeft. 

Matteüs 7:1-29 

EN oordeelt nyet, op dat ghi niet geoordeelt en 
wort, want met sulcken oordeel als ghy oordeelt, 
sult ghi geordeelt worden, ende met wat maten dat 
ghi meet, soe sult ghi ghemeten worden, Wat siet 
ghy een splinter in ws broeders ooghe, ende den 
balc dye in v ooghe is, dye en wordt ghi niet 
ghewaer? Oft hoe dorfdy seggen tot uwen broeder, 
hout, laet my wt dijn ooge werpen den splinter, 
ende siet, in dijn ooge is eenen balck? Ghy 
ypocrijt, trect eerst den balck wt v ooge ende 
daer nae besiet, hoe ghy dye splintere wt ws 
broeders ooge trecken moecht. 

Ghi en sult dat heylichdom den honden niet gheuen, 
noch uwe peerlen voor die vercken nyet worpen op 
dat si die selue met haren voeten niet en 
vertreden ende haer nyet tot uwaerts en keeren, 
ende v verschoren. 

Bidt, ende v sal ghegheuen worden, soect, ende ghi 
sult vinden, clopt ende v sal opgedaen worden, 
Want wye daer bidt, dye ontfanct, ende wie soeckt 
dye vindt, ende wye clopt, dyen wort op ghedaen. 
Wye isser onder v menschen, welcken sijn sone bidt 
om broot, dye hem eenen steen bieden sal? Oft die 
hem bidt om eenen visch ende hem een serpent 
bieden sal? Ist dan dat ghi, die doch arch sijt, 
uwen kinderen goede ghauen cont gheuen, hoe veel 
meer sal dan uwe vader, dye in dye hemelen is, 
goede ghauen gheuen, den ghenen dye hem bidden? 
Hieromme alle dat ghy wilt, dat v dye menscen doen 
sullen, dat doet haer oock, dat is dye wedt ende 
dye Propheten.Ghaet in door dye enge poorte, wandt 
dye poorte is wijt, ende den wech is breet, dye 
daer afleit totter verdoemenisse, ende veel 
sijnder die door dese poorte gaen Ende dye poorte 
is enghe, ende dye wech is smal, die totten leuen 
leyt, ende luttel sijnder diese vinden. 

Wacht v voor den valschen Propheten, dye tot v 
comen in schaeps cleeren, want inwendich sijn si 
grijpende woluen, aen haer vruchten sult ghijse 
kennen Machmen ooc wijndruyuen vergaderen vanden 
doornen, oft vijgen vanden dijstelen? Also een 
yegelic goede boom brenct goede vruchten, mer een 
quade boom brenct quade vruchten. Eenen goeden 
boom, en can geen quade vruchten brengen, ende een 
quade boom en can gheen goede vruchten brenghen. 
Alle boomen, dye gheen goede vruchten en brenghet, 
sal af gehouden, ende int vier gheworpen worden, 
Daerom so sult ghy dese kennen aen haer vruchten, 
Niet alle dye tot mi segghen, HERE HERE, en sullen 
int rijck der hemelen comen, Maer dye ghene die 
doen den wille mijns vaders, dye in die hemelen 
is. 

In dyen dage sullen veel menschen tot my seggen 
HERE, HERE, en hebben wy nyedt in uwen name 
ghepropheteert, ende in uwen naem dye duyuelen wt 
gheworpen? Ende en hebben wy nyet door uwen naem 
veel crachten ende duechden volbracht? Ende dan 
sal ic haer lieden belijden, want ick v noch noyt 
ghekent en hebbe, gaet van my alle dye daer 
boosheydt doen. Daerom een yeghelijc dye dese 
mijne woorden hoort ende doetse, sal geleken 
worden eenen wijsen man dye sijn huys op eenen 
steen tymmert, ende daer is eenen reghen neder 
ghedaelt, ende daer sijn stromen gecomen, ende 
winden gewayt, ende stieten tegen dat huys, ende 
sijn huys en is niet geuallen, want het was op 
eenen steengefondeert. Ende wie dese mijn woorden 
hoort, ende niet en doet, is eenen sotten man 
gelijc, die sijn huys opt sant getimmert heeft, op 
welc huys dat den reghen geuallen is, ende die 
stromen daer aen gecomen sijn, ende dye winden 
hebben ghewaeyt, ende stieten tegen dat huys, ende 
het is ter neder geworpen, ende den val hier af is 
groot geweest. Ende het is geschiet, doen Iesus 
dese leeringe voleyndt hadde, dat die scaren des 
volcx haer seer verwonderden ouer zijn leeringe, 
Want hi leerde als macht ende auctoriteyt daer toe 
hebbende, ende niet gelijc der scriftgeleerden. 

Matteüs 8:1-34 

ENde na dat Iesus vanden berghe neder gedaelt was, 
so volchden hem vele scharen, ende siet een 
malaetsch mensche quam bi hem, ende aenbadt hem, 
ende sprac, HERE wildy so muechdi mi suueren, ende 
Iesus stac wt sijn hant, ende taste hem aen, ende 
sprac, Ic wil dy suueren, weest suuer. Ende 
terstont so was sijn malaetscheyt gereynicht, ende 
Iesus sprac tot hem, siet dat ghi dit niemant en 
segt, Mer gaet, ende vertoont v seluen den 
priester, ende offert dijn gifte, die Moyses tot 
een getuygenisse geboden heeft ouer haer.Ende doen 
Iesus ghecomen was inder stadt Capernaum, so is 
tot hem gecomen een hooftman, hem biddende ende 
seggende, HERE, mijn knecht leyt thuys gichtich, 
ende wert seer gequelt, ende Iesus heeft tot hem 
gheseyt, Ic wil comen, ende hem gesont maken, ende 
die hooftman antwoorde ende seide, HERE ic en ben 
niet weerdich dat ghi onder mijn dack comen sout, 
mer spreect alleen een woort, ende mijn knecht sal 
genesen worden, want ic ben een mensche dye eens 
anders macht onderworpen is, ende heb onder mi 
knechten, ende ic segge tot desen gaet, soo gaet 
hi, ende tot den anderen, coemt, so coemt hi, ende 
mijnen knechte, doet dat, so doet hijt. Ende na 
dat Iesus dese woorden verhoort hadde, so heeft hi 
hem verwondert, ende sprac tot den ghenen die hem 
na volchden. Voorwaer ic segge v, Ic en heb also 
groten geloue in Israel niet geuonden. Mer ic 
segge v, vele sullender comen wt Oosten ende 
westen, ende sitten met Abraham ende Ysaac ende 
Iacob, int rijc der hemelen, mer die kinderen des 
rijcx sullen in die wterste duysternissen geworpen 
worden, daer weeninge ende crijsselinge der tanden 
wesen sal. Ende Iesus heeft gesproken totten 
hooftman, gaet henen, ende gelijc ghi gelooft, 
also gescie v. Ende in die selue vre is zijn 
knecht gesont geworden, Ende Iesus quam in Petrus 
huys, ende sach die moeder van Petrus huysurouwe 
int bedde ligghen, ende had die cortse, ende hi 
greep haer hant, ende die cortse verlietse, ende 
si stont op ende diende hen lieden. Tsauonts 
brochten si tot Ihesum vele beseten menscen, ende 
hi dreef die geesten wt metten woorde, ende alle 
die crancken maecte hi gesont, op dat veruult 
soude worden, dat door den propheet Esayas 
gesproken was, Hi heeft onse crancheden op hem 
genomen, ende onse siecten heeft hi gedragen. Ende 
Iesus siende veel scharen volcx rontomme hem, so 
heeft hi sinen discipulen geboden dat si ouer 
varen souden aen dander side vander zee, ende een 
scriftgeleerde quam tot hem ende sprac, Meester, 
ic wil v volgen waer dat ghi gaet. Ende Iesus 
sprac tot hem De vossen hebben holen, ende dye 
vogelen des hemels hebben nesten, mer die sone des 
menschen en heeft niet daer hi zijn hooft op mach 
neder leggen. Ende een ander van sinen discipulen 
sprac tot hem, HERE, oorloft mi eerst dat ic gae 
ende begraue mijnen vader, Mer Iesus sprac tot 
hem, Volcht mi na, ende laet die dooden haer 
dooden begrauen. 

Ende Iesus int scip gaende, zijn hem zijn 
discipulen geuolget, ende siet, inder zee is een 
grote beroerte opgestaen, also dattet scipken 
bedect wert vanden baren, ende Iesus sliep, ende 
zijn discipulen zijn tot hem gegaen, ende hebben 
hem gewect, seggende, HERE helpt ons wi vergaen, 
ende Iesus sprac, waerom sidi beureest, ghi cleyn 
van geloue? ende Iesus op staende, geboot den 
winde ende die zee, ende het wert heel stille, 
ende die menscen verwonderden haer seggende, Wat 
man is dit, dat hem die winden ende zee gehoorsaem 
sijn. 

Ende doen Iesus gecomen was aen dander side des 
meyrs int lantscap der Gergesenen, so quamen hem 
te gemoet twee beseten menschen, comende wt der 
doden grauen, ende si waren so seer ouerdadich 
ende wreet, datter nyemant voorbi dien wech lijden 
en mocht, ende siet, dese hebben geroepen 
seggende, O Iesu ghi sone Gods, wat hebben wi met 
v te doen, sijt ghi hier gecomen om ons te quellen 
eer dat tijt is? Ende niet verre van daer, was een 
cudde van veel verckenen weydende, ende die 
duuelen baden hem, seggende, ist sake dat ghi ons 
hier wt wilt worpen ofte driuen, so laet ons in 
die vercken varen, ende hi heeft tot haer 
gesproken, gaet daer inne, Ende de duuelen wten 
menschen gaende, zijn in die cudde der vercken 
gegaen, ende siet die geheele cudde der verckenen 
liep met eenen storme terstont in dye zee, ende si 
verdroncken int water, Ende die herderen vloden, 
ende liepen inder stadt, ende seyden dit al, ende 
bootscapten hoe dat metten besetenen vergaen was, 
Ende siet, die geheele stadt ginc wt Iesum te 
gemoete, Endedoen si hem saghen, baden si hem dat 
hi wt haren lande woude gaen. 

Matteüs 9:1-38 

DOen ghinc Iesus in een scheepken, ende voer weder 
ouer dat water, ende quam in sijn stadt. Ende 
siet, si brachten voor hem eenen gichtighen 
mensche te bedde liggende, ende na dat Iesus 
ghesien hadde haer geloue, so sprac hy totten 
gichtigen mensche, Mijn sone sijt getroost, v 
sonden sijn v vergheuen, ende siet sommighe vanden 
Scriben spraken in haer seluen, Dese blasphemeert. 
Ende doen Iesus haer ghedachten sach, so heeft hi 
gheseyt, Waeromme denct ghi quaet in v herten? 
Welc is lichter te segghen, uwe sonden worden v 
vergheuen, oft te seggen, staet op, ende wandelt. 
Maer op dat ghy weten moecht, dat des menschen 
sone macht heeft, die sonden te vergheuen opter 
aerden So sprack hy totten gichtighen, Staet op 
ende neemt wech v bedde, ende gaet in v huys, ende 
hi stont op, ende ghinc in sijn huys, ende dat 
volc die dit sagen verwonderden hem, ende loofden 
God, die alsulcken macht den menschen ghegeuen 
heeft. Ende doen Iesus van daer ghinck, sach hi 
eenen mensche sitten int Tolhuys, die Matheus 
genoemt was, ende sprack tot hem, Volcht my na, 
ende hi stont op, ende is Iesum geuolcht. Ende het 
is gheschiet dat Iesus in Matheus huys adt, ende 
siet, vele tollenaers ende sondaren, dye daer 
ghecomen waren, aten te samen met Iesu, ende met 
sijn discipulen. Ende doen die Pharizeen dit 
saghen, so spraken si tot zijn discipulen, Waerom 
eet v meester metten tollenaren ende sondaren? 
Iesus dit hoorende, heeft haer toe ghesproken, Die 
gesont zijn, en behoeuen gheenen medecijnmeester, 
maer dye ghene die cranc sijn, maer gaet henen 
ende leert wat dat is, Ick heb een goet behaghen 
in ontfermhertichede, ende niet in offerhande, 
Ende ic en ben niet ghecomen om te roepen die 
rechtueerdige menschen, mer om die sondaren te 
roepen tot penitencie. 

Doen quamen tot hem die discipulen Ioannis, 
seggende, Waeromme vasten wi ende die Pharizeen so 
vele, ende uwe discipulen en vasten nyet? ende 
Iesus sprac tot haer, Hoe connen des bruydegoms 
kinderen rouwe ghedragen, alsoo langhe als die 
bruydegom bi haer is? Den tijt sal comen, dat den 
bruydegom van haer ghenomen sal worden, ende dan 
sullen si vasten Nyemant en lapt een oudt cleet 
met nyeuwen laken, want hi trect den lap doch 
wederom van dat cleedt, ende die schuere wordt 
argher. Men vatet den most oock niet in oude 
flesschen, want dye flesschen souden schueren, 
ende dan soude den wijn wtghestort worden Maer men 
doet nyeuwen wijn in nieuwe flesschen, ende so 
worden si beyde behouden. 

Ende doen Ihesus dese woorden tot haer sprack, 
Siet een vanden oppersten quam tot Iesum ende viel 
voor hem neder ende sprac, HERE, mijn dochter is 
nv ghestoruen, maer coemt, ende legghet v handt op 
haer, ende si sal leuen, Ende Iesus stont op ende 
volchde hem na. 

Ende siet, een vrouwe dye den loop des bloets 
twaelf iaren ghehadt hadde, quam van achter tot 
hem ende heeft den zoom van sinen cleede gheraect, 
ende si sprack in haer seluen, Mochte ick alleen 
sijn cleedt raken, soo sal ick ghesont zijn. Doen 
keerde hem Iesus omme, ende sach haer, ende sprac, 
Betrout mijn dochtere, v ghelooue heeft v 
gheholpen, Ende dese vrouwe wert op die selue vre 
ghesont. Ende als Iesus ghecomen was int huys des 
princen, ende ghesien hadde dye pijpers, ende die 
scare ouer hoop loopende, soo heeft hi tot haer 
lieden gheseyt, Ghaet van hier, dat maechdeken en 
is niet doot, maer si slapet, Ende si bespotten 
Iesum. Ende nae dat dye schare wt ghedreuen was, 
soo ghinck Ihesus binnen by der dochter, Ende hy 
nam haer metter hant, ende hy sprack, Maechdeken 
staet op, ende dat maechdeken is opghestaen, Ende 
dit gheruchte is ghegaen ouer dat gheheel lant. 

Ende Ihesus van daer gaende, sijn hem gheuolcht 
twee blinde mannen roepende, ende segghende, O du 
sone Dauids ontfermt v onser, ende doen Iesus int 
huys ghecomen was, so quamen bi hem dese blinden. 
Ende Iesus sprac tot haer, Gelooft ghi dat ic v 
dat doen mach? Si seyden tot hem, HERE ia wi, Doen 
raecte hy haer ooghen, seggende. V gescie nae uwen 
gelooue, ende haer ooghen sijn gheopent. Ende 
Ihesus verboot hen, segghende, Siet toe, dats 
nyemant en weet oft verneme, maer si ghinghen wt, 
ende hebben sijn fame verbreydt, in dat gheheele 
landt. Dese wech gegaen sijnde, siet, so brachten 
si tot hem eenenstommen mensche, dye vanden duuel 
beseten was. Ende na dat Iesus den duuel wt 
geworpen hadde, so sprack die stomme mensche. Ende 
die scharen des volcx hebben hen verwondert, 
seggende. Noyt en is desghelicx ghesien int lant 
van Israel. 

Maer die Pharizeen spraken. Door den prince der 
duuelen, so worpt hi dye duuelen wt. Ende Iesus 
ginc om in allen steden, ende casteelen, ende 
dorpen, leerende in haer scholen, ende prekende 
dat Euangelie des rijcx, ende genas int volc alle 
crancheyt ende ongesontheyt Ende als Iesus dye 
scharen sach, ontfermde hi haer, want si vermoeyt 
ende verstroyt waren ghelijc scapen, dye gheenen 
herder en hebben, ende doen sprac Iesus tot sinen 
discipulen. Den oogst is groot, Mer die arbeyders 
sijn luttel Hierom so bidt den HERE des oogsts, 
dat hi in sinen oogst arbeyders seynden wille. 

Matteüs 10:1-42 

ENde hi riep zijn twaelf Apostelen bi hem, ende 
heeft haer macht gegeuen ouer die onsuuere 
geesten, dat si die wtdrijuen souden, ende dat si 
alderhande crancheit ende ongesontheyt genesen 
souden. Ende der twaelf Apostelen namen sijn dese. 
Die eerste, Symon Petrus ghenaemt, ende Andreas 
sijn broeder, Iacobus die sone van Zebedeus, ende 
Iohannes sijn broeder, Philippus, ende 
Bartholomeus, Thomas, ende Mattheus, dye 
tollenaer: Iacobus, die sone Alphei, Lebbeus dye 
toeghenaemt was Thadeus, Symon van Cana, ende 
Iudas Yscarioth die hem verriet. 

Dese twaelf sant Iesus wt, ende geboot hen, ende 
sprac. En gaet niet inden wegen der heydenen, noch 
in de steden der Samaritanen en coemt niet, mer 
gaet henen totten verloren scapen vanden huyse van 
Israel. Gaet preect, ende segt, het hemelrijc is 
nakende, ende na bi ghecomen, gheneest die 
crancken ende ongesonde mensche, suyuert dye 
malaetsche, verwect de doode, drijft wt die 
duuelen, om niet hebdijt ontfangen, ende gheuet 
ooc om niet. Ende en hebt gout noch siluer noch 
gelt in uwe gordelen, noch geen tassce opten wech, 
noch twee rocken, noch schoenen, noch gheenen 
stoc. Want een werckman sijnder spijsen waerdich 
is.Maer als ghi in een stadt oft casteel coemt, 
daer ondersoect, oft yemant daer in is die des 
waerdich is, by den seluen blijft, tot dat ghi van 
daer gaet. Ende als ghi in een huys coemt, so 
groet dat huys, seggende. Vrede si den huise Ende 
is dat huis des waerdich, so sal uwen vrede op 
haer comen. Ende ist des niet waerdich, so sal 
uwen vrede tot v weder keeren. Ende isser yemant 
die v niet en ontfanghet, noch uwe reden niet en 
hoort, so gaet wt dien huyse, oft stadt, ende 
scuddet stof van uwen voeten. Voorwaer ick segghe 
v, dat verdraechlijcker vergaen sal den lande van 
Sodoma ende Gomorra inden dach des ordeels, dan 
dier stat 

Siet, ic seynde v, gelijc scapen int middel der 
woluen. Daerom weest voorsichtich gelijc 
serpenten, ende sonder valscheyt gelijc die 
duyuen. Wacht v van alsulcken menschen want si 
sullen v leueren in haer raethuisen. Ende in haer 
scholen sullen si v gheesselen, ende voor princen 
ende coninghen sult ghi geleyt worden om mijnen 
wille, haer lieden ende den heydenen tot een 
ghetuygenisse. Ende als si v sullen leueren so en 
sorcht niet, hoe of wat ghi spreken sult, want het 
sal v in die vre gegeuen worden, wat ghi spreken 
sult, want ghi en sijt niet die daer spreect. Mer 
die geest ws vaders is die gene die in v spreect. 
Die een broeder sal den anderen leueren totter 
doot, ende die vader den sone ende die kinderen 
sullen opstaen tegen haer ouders, ende sullense 
helpen dooden, ende om minen naem, so sult ghy van 
alle menscen gehaet worden. Mer die volstandich 
blijft totten eynde die sal salich worden. Mer als 
si v veruolgen in een stadt, so vliet in een 
ander. Voorwaer ic segge v. Ghy en sult niet alle 
die steden van Israhel doorwandelt hebben tot dat 
des menschen sone comen sal. Die discipel en is 
bouen sinen meester niet, noch een knecht bouen 
sinen here, mer het is den discipel genoech, dat 
hi is gelijc sinen meester ende den knecht dat hi 
is gelijc sinen here, ist sake dat si den vader 
des huysgesins Beelzebub genaemt hebben, hoe veel 
te meer sullen si dan zijn huysgesin also noemen? 
Hierom en wilt haer lieden niet vreesen, Want daer 
en is niet verborgen, dat niet geopenbaert en sal 
worden, ende niet heymelic, dwelck niet geweten en 
sal worden, ende wat ic tot v spreke in 
duysterheden, dat segt int lichte Ende dat ghi in 
die oore hoort, dat predict op dye daken En vreest 
niet die ghene die dat lichaem dooden, want si die 
siele niet en mogen doden. Mer vreest veel meer 
den genen, die siel ende lijf inder hellen 
verdoemen mach En coopt men niet twee cleyne 
musschen om eenen cleynen penninc? ende geen van 
desen en sal opter aerden vallen, sonder uwen 
vader. Mer nv sijn die hayren van uwen hoofde al 
getelt. Hierom en vreest niet, want ghi beter zijt 
dan veel musschen. Daerom wie mi beliden sal voor 
den menscen, dyen sal ic ooc bekennen voor mijnen 
vader die in de hemelen is, Mer wie mi verloochent 
voor die menschen, dien sal ic loochenen voor 
mijnen vader die in die hemelen is. Ghi en sult 
nyet meynen dat ick ghecomen ben om vrede te 
seynden, opter aerden, ick en ben nyet ghecomen om 
vrede te seynden, mer dat swaert, Want ick ben 
ghecomen om den mensche te verwecken tegen sinen 
vader, ende die dochter tegen haer moeder, ende 
die huysurouwe des soons tegen die moeder der 
huysurouwen, ende die vianden der menschen sullen 
wesen, sijn eygen huysgesin. 

Ende wie sinen vader oft moeder meer bemint dan 
my, die en is mijns niet waerdich, ende wie zijn 
sone oft dochter meer bemint dan mi, die en is 
mijns niet waerdich, ende die zijn cruys niet op 
hem en neemt, ende volcht mi na, dye en is mijns 
niet waerdich Ende wie zijn leuen vint, die salt 
verliezen, ende wie zijn leuen verliest om mijnen 
wille, die salt vinden Ende wie v ontfanct, die 
ontfanct mi, ende die mi ontfanct die ontfanct den 
ghenen die mi ghesonden heeft, ende wie eenen 
propheet ontfanct inden naem van eenen propheet, 
die sal den loon eens propheets ontfangen, ende 
wie eenen rechtuaerdigen mensche ontfanct, inden 
naem van eenen rechtuerdigen, sal den loon eens 
rechtueerdigen ontfangen. Ende wie te drincken 
geeft eenen van desen alder cleynsten verachten 
menschen, alleen eenen dronc couts waters, inden 
naem eens discipels. Voorwaer ic segge v. ten sal 
hem niet ongeloont bliuen 

Matteüs 11:1-30 

ENde het is geschiet doen Iesus voleyndt hadde 
sulcke gheboden tot sinen twaelf discipulen, ginc 
hi van daer voordts, om te leeren ende prediken in 
haer steden Ende doen Ioannes verhoorde inden 
kercker dye wercken cristi, sant hi twee van sinen 
discipulen ende dede hem seggen, sijt ghy dye 
ghene die comen soude oft verbeyden wi eenen 
anderen, ende Ihesus antwoorde haer, gaet ende 
bootschapt Ioanni wederom wat ghy siet ende hoort, 
die blinde sien ende die cruepelen wandelen, die 
malaetse worden gesuuert, die doue hooren, die 
dooden worden verwect, ende den armen wort 
gepredict dat Euangelie, ende salich is hi die in 
my niet verarghert en wort. 

Ende doen die wech ginghen, begost Iesus te 
sprekentotten volc van Ioannes. Waerom so sidy 
wtghegaen inder woestijne, om te sien, ist om een 
riet dat metten winde beroert wort? oft waerom 
sidy wtgegaen, wildi eenen mensche sien die met 
saechten cleederen gecleet is? Siet, die saechte 
cleederen dragen, sijn in die huysen der 
coninghen, oft waer toe sidy wtgegaen te sien? 
wilt ghi eenen Propheet sien? Ia, ic segghe v dat 
hi meer is dan een Propheet, want dese is die 
ghene daer af gescreuen is. Siet ick seynde mijnen 
enghel voor v, dye uwen wech bereyden sal voor v. 

Voorwaer ic segge v. Onder alle die gheboren sijn 
van vrouwen, so en is niet opgestaen, dye meerder 
is dan Ioannes Baptista, Mer die die minste is int 
rijc der hemelen die is meerder dan hi Maer van 
dye daghen Ioannis Baptiste tot noch toe, so lijdt 
dat rijc der hemelen gewelt, ende die ghewelt 
doen, trecken dat tot haer, want alle Propheten 
ende die wet hebben ghepropheteert tot Ioannem, 
ende ist dat ghijt wilt ontfangen, hi is Helias 
die toecomende is, die ooren heeft om te hooren, 
die hoore. 

Maer bi wien sal ic dit gheslachte ghelijcken? het 
is gelijc den kinderen, die sitten op die marct, 
ende die haren medegesellen aenroepen ende seggen. 
Wy hebben v ghepepen, ende ghi en wout niet 
danssen, Wi hebben v gheclaecht, ende ghi en wout 
niet weenen, Ioannes is ghecomen, noch etende noch 
drinckende, ende si segghen, hi heeft den duuel. 
Die sone des menschen is ghecomen, etende ende 
drinckende, ende si segghen. Siet den mensche, die 
een verslinder ende wijnsuyper is, die een 
gheselle der tollenaren, ende der sondaren is. 
Ende die wijsheit moedt haer laten rechtuaerdighen 
van haren kinderen. 

Doen begonst Iesus te verwijten ende te straffen 
dye steden, in die welcke meest sijn wercken 
gheschiet waren Ende en hadden hen nochtans niet 
gebetert. Wee v Chorazin. Wee v Bethsaidan, want 
waren in die steden Tyrus ende Sidon sulcke 
wercken geschiet, dye in v gesciet sijn, si hadden 
voortijden in sacken ende asschen penitencie 
gedaen, nochtans segge ic v, dat den steden Tyro 
ende Sydon verdraechlijcker wesen sal, inden dach 
des oordeels dan v. Ende ghi Capharnaum, die 
totten hemel verheuen sijt, sult totter hellen 
neder ghetrocken worden Want hadden inder stadt 
Zodoma die wercken geschiet dye in v geschiet 
sijn, si stont noch tot huyden op desen dage, Mer 
ic segghe v dat den landen van Zodomen 
verdraechlijcker sijn sal inden dach des ordeels 
dan v. In dien tijden seyde Iesus voort ende 
sprack. Ick dancke v vader HERE des hemels, ende 
der aerden, dat ghi dit den wijsen ende 
verstandighen verborghen hebt ende te kennen 
ghegeuen hebt den cleynen ende den simpelen, iae 
vader also heuet voor v behagelijc geweest. Alle 
dingen sijn mi ouerghegeuen van mijnen vader, ende 
nyemant en kent den sone, dan dye vader, noch den 
vader en kent niemant, dan die sone, ende dient 
die sone wil openbaren 

Coemt tot mi alle die arbeyden ende beladen sijt, 
ende ick sal v vertroosten. Neemt mijn iock op v, 
ende leert van mi, want ick saechtmoedich ende 
ootmoedich van herten ben, ende ghi sult uwe 
sielen in ruste vinden, want mijn iock is soete, 
ende mijnen last is licht. 

Matteüs 12:1-50 

IN dien tijden ginck Iesus op den Saboth door een 
lant, daer koren op stondt Ende sijn discipulen 
waren hongerich, ende begonsten die koren aren te 
plucken ende te eten. Doen die Pharizeen dat sagen 
spraken si tot hem. Siet, v discipulen doen dat 
niet en betaemt gedaen te worden opten Saboth. 
Ende hy heeft tot hen gheseyt. En hebt ghi niet 
ghelesen wat Dauid dede, doen hi hongerde, ende 
die ghene die by hem waren? Hoe dat hy ghinc int 
huys Gods, ende adt gewijde brooden, welcke hem 
nyet en betaemde te eten, noch oock den ghenen die 
bi hem waren, mer alleen den priesteren? Oft en 
hebt ghi niet ghelesen in die wet, hoe dat die 
Priesteren op die Sabothen den Saboth inden tempel 
breken, ende nochtans sonder sonde zijn? Ende ic 
segge v, dat in dese plaetse is, die ooc meerder 
is dan den tempel, ende waert dat ghi wist wat dat 
is (Ic heb een goet behagen in die 
ontfermherticheyt, ende niet in die offerhande) so 
en soudt ghi die onsculdige niet verdoemt hebben 
Die sone des menscen is een HERE, ooc ouer den 
saboth 

Ende Iesus ginc voort van daer, ende quam in haer 
scole, Ende siet daer was een man, dye een dorre 
verdroochde hant hadde, ende si vraechden hem, 
ende spraken? Machmen ooc op die Saboth ghenesen? 
op dat si hem souden mogen besculdigen. Ende hi 
heeft tot haer geseyt. Wie isser van v, die een 
schaep heeft, ende in eenen put opten saboth 
geuallen ware, en sal hi dat niet wt trecken? Hoe 
veel beter is dan een mensche dan een schaep. 
Hierom so machmen wel op dye saboth goet doen. 
Doen seyde hy tot dien mensche. Steect wt v hant, 
ende hi stack sijn hant wt, ende si wert weder 
ghesont, ghelijc die ander hant. 

Doen gingen die Pharizeen wt, ende hielden raet 
teghen hem, hoe dat si hem verdoen souden. Maer 
Iesus die dit bekende is van daer gegaen. Ende hem 
sijn geuolcht vele scaren des volcx, ende hi 
heeftse alle genesen. Ende hi heeft haer beuolen, 
dat si hem niet openbaer maken en souden, om dat 
volbracht soude worden, dat door den Propheet 
Esayas gesproken was, seggende. Syet dit is mijn 
sone dien ic wtuercoren hebbe, ende mijnen 
beminden inden welcken mijn siele een goet behagen 
heeft, Ick sal mijnen geest setten op hem. Ende hi 
sal den heyden dat oordeel bootscappen. Hi en sal 
niet kiuen, noch roepen, ende niemant en sal in 
die straten sijn stemme hooren. Dat ghequetste 
riet en sal hi niet breken, ende dat roockende 
vlasch en sal hi nyet wtlessen, voor dat hi dat 
oordeel wt worpensal totter victorien, ende de 
heyden sullen in sinen naem hopen 

Doen is voor hem ghebracht een stom ende blint 
mensche, die vanden duuel beseten was, ende hi 
heeft hem genesen, Also dat die blinde ende 
stomme, beyde sprac ende sach, Ende alle dat volc 
verwonderde hen ende seyden, En is dese niet die 
sone Dauids? Mer de Pharizeen dit horende, seyden 
si, Dese en drijft de duuelen niet wt dan metter 
hulpe van Beelzebub, den prince der duuelen. Mer 
Iesus bekennende haer gedachten, sprac tot haer, 
Alle rijck dat tegen hem seluen ghedeelt is, dat 
wort woest, ende alle stadt oft huys dat teghen 
hem seluen gedeelt is, en mach niet bliuen staen. 
Ist dan dat deen Sathan den anderen wtdrijft, so 
is de een duuel tegen den anderen gedeelt, hoe 
mach dan sijn rijc bliuen staen? Ende ist dat ick 
door Beelzebub die duuelen wtdrijue, door wien 
driuense v kinderen dan wt? Daerom sullen si v 
rechters sijn, Mer ist dat ic die duuelen door den 
geest Gods wtworpe, so is ymmer dat rijck Gods 
ouer v ghecomen. Oft hoe soude yemant mogen gaen 
int huys van eenen machtigen, ende hem sijn 
huysraet nemen ten ware dat hi te voren den 
machtigen gebonden hadde, Ende dan sijn huys 
beroouen. Die met mi niet en is, die is tegen mi, 
ende die met my nyet en vergadert, die verstroyt. 
Hierom segge ic v Alle zonde ende lasteringe sal 
den mensche vergheuen worden, maer blasphemie 
tegen den geest en sal niet vergheuen worden, ende 
die een woort seyt tegen den sone des menschen, 
dat sal hem vergheuen worden, mer dye teghen den 
heyligen geest seyt, dat en sal hem niet vergheuen 
worden, noch in deser werelt noch in die 
toecomende. 

Oft settet eenen goeden boom, so wert die vrucht 
goet oft settet eenen quaden boom, so wert die 
vrucht quaet, want wter vruchten, so wort den boom 
bekent. Ghi gheslachte der slanghen, hoe moechdi 
goet spreken als ghy quaet sijt? Want waer dat 
herte vol af is, daer af spreect den mont. Een 
goet mensche brengt goet voort, wt sinen goeden 
schatte. Een quaet mensche brengt quaet voort wt 
sinen quaden scatte. Mer ic segge v, dat die 
menschen sullen rekeninge geuen inden dach des 
oordeels, van eenen yegelijcken onnutten woorde 
dat si ghesproken hebben, Wt uwen woorde sult ghi 
gherechtuerdicht worden, ende wt uwen woorden sult 
ghi verdoemt worden. Doen antwoorden sommige 
vanden Scriben ende Pharizeen, seggende, Meester, 
wy wouden geerne een teeken van v sien. Ende hi 
antwoorde ende seide, Dit valsce ende ouerspelige 
geslachte begheert een teeken, ende hem en sal sal 
geen teeken gegeuen worden, dan dat teeken van 
Ionas den Prophete, want gelijc Ionas geweest is 
drie dagen ende drie nachten inden buyc des 
waluischs, also sal die sone des menschen drie 
daghen ende drie nachten sijn int midden der 
aerden. Die luyden van Niniue sullen int oordeel 
opstaen met desen gheslachte, ende sullen dat 
verdoemen, want si deden penitencie nae dye 
predicatie van Ionas. Ende siet, hier is meer dan 
Ionas. Die Coninginne van Oostlant sal ooc staen 
inden ioncsten dage met desen geslachte, ende sal 
dat verdoemen, wantse quam vanden eynden der 
aerden om te hooren die wijsheit Salomonis. Ende 
siet, hier is meer dan Salomon. 

Als die onsuuer geest gegaen is wt eenen mensche, 
so wandelt hi door dorre plaetsen, soeckende rust, 
ende hy en vint geen, ende dan spreect hi, Ic sal 
weder keeren in mijn huys daer ic wtgegaen ben, 
ende daer comende, so vint hi dat ledich, met 
bessemen gekeyrt ende verciert zijnde. Ende dan 
gaet hi ende neemt tot hem seuen ander gheesten, 
die arger sijn dan hi. Ende dese inden mensche 
gaende, wonen daer inne, ende het laetste van 
desen mensce wort arger dan dat eerste. Also sal 
ooc dese alder archste generacie gescieden 

Ende Iesus noch sprekende totten scaren, Siet, so 
stonden sijn moeder ende sijn broederen daer 
buyten, begeerende hem te spreken, ende een sprack 
tot hem. Siet, v moeder, ende v broeders staen 
buyten begeerende v te spreken. Ende Iesus 
antwoorde den ghenen die hem dye bootscap gedaen 
hadde. Wie is mijn moeder, ende wie zijn mijn 
broederen? Ende wtstekende sijn hant tot sijn 
discipulen, so heeft hi ghesproken, Siet, dit is 
mijn moeder, ende mijn broederen Want so wie den 
wille mijns vaders doet die inden hemel is, die 
selue is mijn broeder, suster ende moeder. 

Matteüs 13:1-57 

IN dien seluen dage ghinc Iesus wten huyse, ende 
sadt byder zee, Ende by hem sijn veel scharen des 
volcx vergadert, Also dat hi in een schip ghinc, 
ende sadt, Ende alle die scharen stonden aenden 
oeuer der zee. Ende Iesus heeft vele tot haer 
lieden door gelijckenisse gesproken, seggende. 
Siet, het is een wtgegaen, dye ginc om te saeyen 
sijn zaet, ende doen hi saeyde, so vielen sommighe 
saden byden wech, ende die vogelen sijn gecomen, 
ende hebben dat opgeten. Ende die ander sijn in 
steenachtige aerde geuallen, daer het niet veel 
aerden en hadde, ende cortelic zijnse wtgesproten, 
wantse geen diepheit der aerden en hadden. Ende na 
dat dye sonne opgegaen was, so sijnse verbrant, 
ende wantse geen stercke wortelen en hadden, so 
zijnse verdorret. Ende die ander vielen onder 
doornen, ende die doornen sijn opgewassen, ende 
hebbense verdruct. Ende die andere zijn geuallen 
in goede aerde, ende hebben vrucht gegeuen, die 
sommige hondertfout, die sommige tsestichfout, 
ende die ander dertichfout. Wie ooren heeft om te 
hooren die hoore. Ende sijn discipulen gingen tot 
hem, ende spraken, Waeromme spreect ghi tot haer 
in ghelijckenissen? Iesus antwoorde ende sprac. V 
is ghegeuen te verstaen die verborgentheden des 
rijcx der hemelen, Mer desen en ist niet gegeuen. 
Want wie daer heeft, dien sal ghegeuen worden, op 
dat hi oueruloedeliken hebbe. Mer die niet en 
heeft, van hem sal ghenomen worden dat hi heeft. 

Daeromme spreke ic tot hen door gelijckenisse, 
Want met sienden oogen en sien si niet, ende met 
hoorende ooren en hooren si niet, Want si en 
verstaens niet, ende die prophecie Esaie wort in 
haer veruult, die daer seyt, Metten gehoore sult 
ghi hooren, ende ghi en sult niet verstaen, ende 
met siende ogen sult ghy sien, ende en sullet niet 
mercken, want dat herte van desen volcke is 
verhart, ende hare ooren zijn dick gheworden om te 
hooren, ende haer ooghen sijn slaperich gheworden, 
op dat si also niet eens metten oogen en sien ende 
metten ooren hooren, ende met haer herte verstaen, 
ende hen bekeerden, op dat icse ghesont make.Mer 
salich sijn uwe oogen datse sien, ende uwe ooren 
datse horen. Voorwaer ic seg v, veel propheten 
ende rechtuaerdige hebben begeert te sien, dat ghi 
siet, ende en hebbens niet gesien, ende te hooren 
dat ghi hoort, ende en hebbens niet gehoort. 
Hierom so hoort nv dese gelijckenisse vanden 
ghenen die daer saeyt. Als yemant dat woort vanden 
rijcke Gods hoort, ende niet en verstaet, so comt 
die quade, ende neemt wech dat ghene dat int herte 
van dien mensche ghesaeyt is. Ende dit is dat daer 
aenden wech gesaeyt is, Mer dat zaet dat op 
streenachtige plaetsen gheuallen is, is die ghene, 
die dat woort hoort, ende dat terstont met bliscap 
ontfanct, maer ten heeft in hem seluen geen 
wortel, mer het is alleen tijtelic, als eenighe 
tribulacie oft veruolginge opstaet om des woordts 
wille,so verargert hi terstont. Ende dat onder die 
doornen gesaeyt is, dat is, als yemant dat woort 
hoort, mer die sorge deser werelt, ende bedroch 
der rijcdommen verdruct dat woort, ende wert 
onuruchtbaer. Mer dat in goede aerde ghesaeyt is, 
dat is die gene die dat woort hoort, ende dat 
verstaet, ende dan ooc vrucht brengt, zommige 
hondertfout, mer dat zommige tsestichfout, ende 
sommige dertichfout. 

Ende Iesus heeft haer noch een ander gelijckenisse 
voor geleyt, ende sprac. Dat rijck der hemelen is 
gheleken eenen mensce, die op sinen acker gesaeyt 
heeft goet zaet, Mer doen die lieden sliepen, so 
is ghecomen sijn viant, ende heeft onder die terwe 
oncruyt gesaeyt, ende is wech ghegaen. Doen dat 
cruydt ghewassen was ende vrucht brachte, so 
openbaerde hem ooc dat oncruyt. Doen quamen die 
knechten totten vader des huysgesins ende spraken, 
Heere en hebt ghi niet goet zaet in uwen acker 
ghesaeyt, waer af heeft den acker dan oncruyt? 
ende hi sprac. Dat heeft een viant gedaen. Doen 
seyden die knechten, Wildi dan, dat wi gaen ende 
dat oncruyt vergaderen? Hi sprac, Neen, op dat ghi 
die terwe niet mede wt en pluct, als ghi dat 
oncruyt vergadert, laetse beyde te samen wassen, 
totten oogst, ende inden tijt des oogsts, so sal 
ic den maeyers segghen. Vergadert eerst dat 
oncruyt, ende bint dat in bondelkens, om dat te 
verbernen, mer die terwe vergadert in mijn 
schuere. 

Een ander ghelijckenisse leyde hi hen voor, ende 
sprac, Dat rijck der hemelen is ghelijc den 
mostaert sade, dwelc een mensche nam, ende heuet 
ghesaeyt in sinen acker, dwelc dat minste is onder 
alle saden, mer alst opwast so ist dat grootste 
onder die cruyden, ende wert een boom, also dat 
die vogelen des hemels comen, ende wonen onder 
sijn tacken. Een ander gelijckenisse heeft hi ooc 
haer lieden gheseyt. Dat rijck der hemelen is 
ghelijc den deeseme dwelc een vrouwe nam, ende 
mengde dat in drie maten meels, so lange, tot dat 
al door ende door versuerde. 

Alle dese heeft Iesus totten scharen des volcx in 
gelijckenissen gesproken, ende sonder 
gelijckenisse en heeft hi niet tot hen gesproken, 
op dat volbracht soude worden dat door den 
propheet gesproken is, die daer spreect Ic wil 
mijnen mont op doen in gelijckenissen, ende wil wt 
spreken die verborgentheit vanden beginne der 
werelt Ende doen liet Iesus die scharen van hem, 
ende quam thuys, ende zijn discipulen quamen tot 
hem ende spraken, Segt ons die gelijckenisse 
vanden oncruyde op den acker. Ende Iesus antwoorde 
ende sprac tot hen, die daer saeyt goet saet, is 
des menschen sone, den acker is die werelt, ende 
dat goet zaet zijn die kinderen des rijcx, dat 
oncruyt sijn die kinderen des boosheits, ende die 
viant diet saeyt, is dye duuel, ende den oogst is 
dat eynde der werelt, ende die maeyers sijn die 
engelen, ende gelijcmen dat oncruyt wtroeyt ende 
metten viere verbrant, also salt ooc geschien in 
dat eynde der werelt. Dan sal die sone des 
menschen sijn engelen seynden, ende si sullen 
vergaderen wt sinen rijc alle argernisse, ende 
alle die ghene dye onrecht doen, ende sullense 
inden ouen des viers worpen, daer sal sijn 
huylinge ende crijselinge der tanden. Dan sullen 
die rechtuerdighe menschen blincken ghelijc die 
sonne in haers vaders rijck. Die ooren heeft om te 
hooren die hoore. 

Wederom dat rijc der hemelen is gelijc den schatte 
die in eenen acker verborghen is, welcken een 
mensche gheuonden hebbende, verborgen heeft, ende 
door bliscap die hi daer af heeft, so gaet hi, 
ende vercoopt al dat hy heeft, ende coopt den 
acker. Voort meer, is dat rijck der hemelen gelijc 
eenen coopman die goede paerlen sochte, ende doen 
hy een costelijcke peerle geuonden hadde, ginc hi 
ende vercocht al dat hi hadde, ende cocht dye 
peerle. 

Wederom, dat rijck der hemelen is gelijc een nette 
dat geworpen is inder zee, daermen alderhande 
gadinghe van visschen mede vangt, dwelc veruult 
sijnde, si optrecken opten oeuer, ende sitten ende 
vergaderen die goede visschen in haer vaten, mer 
dye quade worpen si wech, also salt geschien int 
eynde der werelt. Die enghelen sullen wtgaen ende 
die quade scheyden van die rechtuerdighe, ende 
sullense inden ouen des viers worpen, daer sal 
sijn weeninge ende crijselinge der tanden. Ende 
Iesus sprac tot haer, hebt ghi alle dese verstaen? 
Si spraken, Ia wi HERE. Ende doen heeft hi 
ghesproken, Daeromme elcke scriftgeleerde die 
totten hemelrijcke geleert is, dye is gelijc een 
vader des huysgesins, die wt sinen schatte 
voortbrengt dat nyeuwe ende dat oude. 

Ende het is geschiet, doen Iesus dese 
gelijckenisse geeyndt hadde, dat hi van daer 
ghegaen is, ende quam in sijn lant, ende leerdese 
in haer scholen, Alsoo dat si hem verwonderden, 
ende spraken, Van waer coemt desen dese wijsheyt 
ende macht? Is dese niet eens timmermans sone? 
ende heet niet zijn moeder Maria ende sijn broeder 
Iacob ende Ioses, ende Symon ende Iudas, ende sijn 
alle sijn susteren niet bi ons? Van waer coemt hem 
dan dit alle? ende si argerden haer aen hem. Ende 
Iesus heeft tot haer ghesproken. Een propheet en 
is nergent weyniger geacht dan in sijn lant, ende 
in sijn huys. Ende Iesus en heeft daer niet veel 
teekenen ghedaen om haer onghelooue. 

Matteüs 14:1-36 

IN dien tijden heeft Herodes Tetrarcha ghehoort 
die fame Iesu, ende heeft tot zijn knechten 
ghesproken, Dese is Iohannes Baptista, hi is 
vanden dooden opgestaen, daerom is sijn doen soo 
crachtich, want Herodes hadde Iohannem gheuanghen, 
ghebonden ende vast ghesedt in een gheuangenisse 
om Herodias, die een huysurouwe was van Philippus 
sinen broeder, want Iohannes seyde tot Herodes. 
Het en is v niet gheorlooft haer te hebben, ende 
Herodias had hem gheerneghedoot, maer hy ontsach 
den volcke, want si hem voor eenen propheet 
hielden. 

Doen Herodes sinen iaersdach beginc, doen danste 
die dochter Herodiadis int midden voor hen allen, 
ende dat behagede Herodes wel, waerom hi haer 
geloofde met eenen eede, hi woude haer geuen al 
dat si eysscen mocht, Ende dese dochter te voren 
van haer moeder onderwesen, heeft gesproken, Geeft 
mi hier in een schotel dat hooft van Ioannes 
Baptista, Ende die coninck wort bedroeft. Nochtans 
om sinen eedt ende om die ghene die met hem ter 
tafelen etende waren, heeft hi beuolen haer dat te 
geuen ende sandt ende liet Ioannes inder 
geuanckenisse onthoofden ende Ioannes hooft wert 
gebracht in een schotel. Ende het is gegeuen der 
ioncfrouwen, ende si bracht haerder moeder. Ende 
Ioannes discipulen sijn ghecomen, ende hebben sijn 
lichaem wech genomen, ende dat begrauen, ende 
quamen, ende hebben Iesu dat ghebootscapt. Doen 
Iesus dat hoorde, so is hi van daer gegaen in een 
scip, in een woestine alleen, ende doen dat volc 
dit hoorde, so zijn si hem nageuolcht te voete wt 
die steden, ende Iesus ghincker voor, ende sach 
dat groote volc, ende hy ontfermde haer, ende 
heeft haer crancken genesen. Ende des auonts 
quamen sijn discipulen tot hem ende spraken, Dese 
plaetse is wilt ende woest, ende die nacht coemt 
aen, verlaet dat volc van v, dat si in die 
casteelen oft dorpen gaen, ende hen spijse coopen. 
Mer Iesus heeft tot haer gesproken. Het en is niet 
van noode dat si gaen sullen, gheeft ghi haer te 
eten. Ende si hebben tot hem gesproken. Wi en 
hebben hier mer vijf brooden ende twee visschen, 
ende Iesus sprack, brengtse hier tot mi, ende hiet 
die scharen sitten opt gras, ende nam die vijf 
brooden, ende twee visschen, ende sach op ten 
hemel, ende heeftse gheseegent, ende brac die 
brooden, ende gafse sijn discipulen, ende die 
discipulen gauense den volcke, ende si aten alle 
ende zijn versaet ende namen wech datter ouer 
bleef vanden brocken .xii. koruen vol. Ende die 
daer gegeten hadden, waren by vijfdusent mannen 
sonder die vrouwen ende kinderen.Terstont hier na 
heeft Iesus sijn discipulen geboden int scip te 
gaen, ende voor hem weder ouer te varen, so lange 
dat hi dye scharen ghelaten soude hebben. Ende 
Iesus dat volc ghelaten hebbende, is eenen berch 
op gheclommen alleen om te bidden, ende des auonts 
was hi daer alleene ende dat scip was int middel 
vander zee, ende leet noot vanden baren der zee, 
want den wint was haer contrarie. Ende inder 
vierder nachtwake quam Iesus wandelen opter zee 
tot zijn discipulen. Ende die discipulen siende 
hem opter zee wandelende, sijn verscrict geworden, 
segghende, Tis een schijnsele, ende een fantasie, 
ende van vreese so hebben si luyde geroepen. Mer 
terstont heeft Iesus tot haer gesproken, ende 
seyde, Hebt betrouwen, Ic bent, en vreest nyet. 
Mer Petrus antwoorde hem ende sprac, HERE, sidijt, 
so gebiet mi tot v te comen op die wateren. Ende 
hi seide, Coemt hier. Ende Petrus trat wten scepe, 
ende ginc op dat water om tot Iesum te comen. Mer 
siende eenen stercken wint wert hy verueert, ende 
begost te sincken, so riep hi seggende, HERE helpt 
mi. Ende Iesus terstont sijn hant wtstekende heeft 
hem gegrepen, ende sprac tot hem, O du cleyne van 
gelooue, waerom hebt ghi getwijfelt? Ende als si 
in dat scip waren gegaen ruste hem die wint. Ende 
die int scip waren sijn gecomen, ende vielen voor 
hem neder, seggende, Warachtelijc ghy zijt die 
sone Gods. Ende doen si ouer ghescheept waren 
quamen si in dat lant Genazarets. Ende doen hem 
die mannen van die plaetsen kenden hebben si 
wtgesonden, int geheel lant dat daer omtrent 
gheleghen was, ende hebben voor hem ghebracht, 
alle die cranck waren. Ende si hebben gebeden dat 
si alleen dat wterste van sinen cleede mochten 
raken, ende alle die ghene die dat raecten werden 
ghesont. 

Matteüs 15:1-39 

DOen quamen tot hem die scriftgeleerden ende 
pharizeen van Ierusalem, seggende, Waerom 
ouertreden v discipulen die insettinge der 
ouderen, want si en wasschen haer handen niet als 
si broot eten? Hi antwoorde ende sprac tot hen, 
Waerom ouertreedt ghi dan Gods gebodt om uwer 
instellingen wille? Want God heeft geboden Eert 
vader ende moeder, ende wie zijn vader oft moeder 
vloect sal die doot steruen, ende ghi segt, Een 
yegelic soude segghen, tot vader oft moeder, Het 
is God gegeuen, dat v soude van mi te profijte 
comen, ende daer af coemt, dat nyemant sinen vader 
oft moeder eert, ende alsoo hebt ghi dat ghebodt 
Gods te niete gemaect om uwe instellinghe. O 
ypocriten, Esaias heeft v recht gepropheteert, 
seggende, Dit volc genaket mi metten monde, ende 
eeren my metten lippen, mer haer herte is verre 
van mi, mer si dienen mi te vergheefs als si 
leeren alsodanige leere, die anders niet dan 
menschen geboden en sijn. Ende hi riep dat volck 
tot hem, ende sprac, Hoort toe ende verstaet, dat 
ten monde in gaet, en maect den mensche niet 
onreyn, Maer dat wt den monde gaet besmet den 
mensche. 

Doen gingen zijn discipulen tot hem, ende spraken, 
Weet ghi ooc dat die pharizeen hen argerden doen 
si dat woort hoorden? Iesus antwoorde ende sprac, 
Alle plantinge die mijn hemelsce vader niet 
geplant en heeft, sal wtgeworpen worden, Laetse 
varen, si zijn blint, ende leiders der blinden. 
Mer als die een blinde den anderen leyt, so vallen 
si beide inden put. Doen antwoorde Petrus ende 
sprac tot hem, Bediet ons dese gelijckenis Ende 
Ihesus sprac tot hem. Sijt ghi dan ooc noch sonder 
verstant? ende en verstaet ghi niet? dat al dat 
ten monde ingaet, dat gaet inden buyc, ende wert 
door den natuerliken ganc wtgeworpen, mer wat ten 
monde wtgaet, dat coemt wt der herten, ende dat 
maect den mensce onrein, want wter herten comen 
quade gedachten, dootslagen, ouerspelen, 
onsuuerheden, dieuerie, valsce getuygenisssen, 
lasteringen, dit zijn die dingen die den menscen 
onsuuer maken, mer met ongewasscen handen te eten, 
en besmet den mensce niet. 

Ende Iesus ginc wt van daer, ende is gheweken in 
dye landen Tyri ende Sydonis. Ende siet een 
Cananeetsce vrouwe ghinc wten seluen eynden, ende 
ghemoette hem, ende riepe hem na, ende sprac, Och 
HERE ghi sone Dauids ontfermt v mijnder, Mijn 
dochter heeft eenen bosen duuel Ende Iesus en 
heeft haer niet een woort geantwoort Ende zijn 
discipulen sijn tot hem gegaen, ende baden, ende 
spraken, Verlaetse doch van v, want si roept ons 
na. Mer hi antwoorde ende sprac, Ic en ben niet 
ghesonden dan alleen totten verloren scapen des 
huys van Israel. Mer si quam, ende viel voor hem 
neder, ende sprac, Heere helpt mi, Mer hi 
antwoorde, ende sprac. Het en is niet goet datmen 
den kinderen haer broot neme, ende worpent voor 
dye honden. Ende si heeft gheantwoort. Dat is waer 
HERE, mer die hondekens eten vanden brocken, die 
van haerder Heeren tafel vallen. Doen antwoorde 
Iesus, ende sprac tot haer. O vrouwe, groot is v 
gelooue, v gheschiede also ghi wilt. Ende haer 
dochter wert gesont in die selue vre. 

Ende Iesus ghinc van daer voort, ende is gecomen 
bider zee van Galilea, ende clam op eenen berch, 
ende is daer geseten. Ende tot hem quam veel 
volcx, ende brochten met haer lamme, blinde, 
stomme, crepelen, ende veel ander, ende werpense 
Iesu voor die voeten, ende Iesus heeftse ghenesen, 
also dat die scharen haer verwonderden, doen si 
sagen dat dye stomme spraken, die crepelen gesont 
waren, die lamme ghinghen, die blinde sagen, ende 
presen God van Israel. Ende Iesus riep sijn 
discipulen tot hem, ende sprac? My iammert des 
volcx, want si nv wel drie dagen by mi ghebleuen 
sijn, ende en hebben niet te eten, ende ic en 
wilse niet hongerich van my laten gaen, op dat si 
nyet en versmachten onder weghen Doen seyden sijn 
discipulen tot hem. Van waer soude ons inder 
woestijnen so veel broots toecomen, dat wi so 
groten volc versaden souden? Ende Iesus sprack tot 
haer. Hoe veel brooden hebt ghi? Ende si hebben 
gesproken. Seuen ende luttel vischkens. Ende hi 
beual dat volc neder te sitten opter aerden, ende 
nam dye seuen brooden ende vischkens, danckende, 
bracse, ende gafse sijnen discipulen, ende sijn 
discipulen gauense den volcke. Ende si hebben alle 
ghegeten, ende sijn versaet gheworden. Ende si 
hebben wech genomen vanden brocken, seuen volle 
koruen. Ende die daer gegeten hadden, waren vier 
dusent mannen, wtgenomen die vrouwen ende die 
kinderen. Ende Iesus die schare achter gelaten 
hebbende, is in een schip gegaen, ende is ghecomen 
in die eynden Magdala. 

Matteüs 16:1-28 

ENde die Phariseen sijn metten Saduceen tot Iesum 
ghecomen, hem tempterende? Ende si baden hem dat 
hi haer een teeken wten hemel thoonen wilde. Maer 
hi antwoorde ende sprac. Des auonts segt ghi Het 
sal claer ende schoon weder sijn, want den hemel 
is root. ende des morghens so spreect ghi. Het sal 
huyden onweder sijn, want den hemel is root ende 
doncker. O ypocriten, ghi cont die gedaente des 
hemels oordeelen, kont ghy dan ooc niet die 
teekenen deser tijt oordeelen? Dese quade 
ouerspelige generacie begeert een teeken, ende 
gheen teeken en sal haer gegeuen worden, dan dat 
teeken Ione des propheten. Ende hi verlietse, ende 
ghinc wech. 

Ende doen sijn discipulen ouer waren gheuaren, so 
hadden si vergeten broot met hen te nemen. Mer 
Iesus sprac tot haer. Siet toe, ende wacht v 
vanden deeseme der Pharizeen ende Saduceen. Doen 
dachten si in haer seluen, seggende. Dat salt 
sijn, dat wy geen broot met ons ghenomen en 
hebben. Doen dat Iesus bekende, heeft hi tot haer 
gesproken. Wat becommerdi v. O ghi cleyn van 
gelooue, dat ghi geen broot en hebt, verstaez ghi 
noch niet? gedenct ghi ooc niet, van die vijf 
brooden daer vijf duysent menschen toe waren, ende 
hoe veel koruen dat ghi wech droecht? ooc niet aen 
die seuen broden daer vijf dusent mannen toe 
waren, ende hoe veel koruen dat ghi wech droecht? 
Hoe en verstaet ghi dan niet, dat ic v dat niet en 
segge van broode: Wacht v vanden deeseme der 
Pharizeen, ende der Saduceen. Ende doen verstonden 
si dat hi niet gheseit en hadde te wachten vanden 
deeseme des broots, maer voor die leeringhe der 
Pharizeen ende Saduceen. 

Doen quam Iesus in die deelen vanden lande van 
Cesarien Philippi, ende vraechde sijn discipulen 
ende sprack? Wien seggen die lieden te sine den 
sone des menschen Ende si spraken. Dye sommige 
seggen, dat ghi sijt Ioannes Baptista, die ander 
dat ghi Helyas zijt, ende die ander Ieremias, oft 
een vanden Propheten Ende Iesus sprac tot haer, 
wie segt ghi dan dat ick ben? Doen antwoorde Simon 
Petrus, Ende sprac. Ghi zijt Cristus des leuenden 
Gods sone, Iesus antwoorde ende sprac tot hem, 
Salich sidy Simon Ionas sone, want vleesch ende 
bloet dy dat niet gheopenbaert en heeft, mer mijn 
vader inden hemel, Ende ic segge v ooc, ghi zijt 
Petrus, ende op desen steen sal ick tymmeren mijne 
kercke, Ende die poorten der hellen en sullen 
tegen hem geen macht hebben, ende ick wil v gheuen 
die slotelen des hemelrijcx. Ende alle dat ghi 
binden sult opter aerden, sal ooc inden hemel 
gebonden sijn. Ende alle dat ghi ontbinden sult 
inder aerden, dat sal inden hemelen ontbonden 
sijn. 

Doen verboot hi zijn discipulen, dat zijt niemant 
segghen en souden, dat hi Iesus Christus was. Van 
desen tijden voort so begost Iesus sinen 
discipulen te kennen te gheuen, dat hem van nooden 
was te gaen tot Ierusalem, ende vele liden vanden 
ouderen, ende vanden princen der priesteren ende 
vanden Scrijben, ende ghedoot werden, ende opten 
derden dach verrijsen. Ende Petrus hem ter siden 
nemende, begost hem te berispen seggende. HERE, 
sijt doch v seluen ghenadich, niet en moet v dat 
geschieden. Ende Iesus keerde hem om ende sprac 
tot Petrum, Gaet wech Sathanas, ghi sijt mi 
hinderlijck, want ghy en smaect niet dat Godlijc, 
mer dat menschelijc is. 

Doen sprac Iesus tot sinen discipulen, Wilt mi 
yemant na volghen die versake hem seluen, ende 
neme op hem sijn cruys, ende volge mi na. Want wie 
sijn leuen wil behouden dye salt verliesen, mer 
wie zijn leuen verliest, om mijnen wille, dye salt 
vinden Ende wat soudt baten eenen mensche, dat hi 
die geheele werelt ghewonne, als hy schade aen 
sijn siele lijdt, oft wat can een mensche gheuen, 
daer hi zijn siele weder mede sal moghen lossen? 
Want het is toecomende dat die sone des menschen 
comen sal in die heerlicheit zijns vaders met 
sinen engelen Ende dan sal hi eenen yegelijcken 
loonen nae sine wercken Voorwaer ic segge v, 
datter sommige hier staen, die den doot niet 
smaken en sullen, voor dat si den sone des 
menschen sien comen in zijn rijck. 

Matteüs 17:1-27 

ENde na ses daghen nam Iesus met hem Peeter, Iacob 
ende Ioannes sinen broeder, ende heeft dese 
besiden afgeleyt op eenen hoogen berch, ende hi is 
voor haer verclaert ende sijn aenschijn heeft 
gheblinct ghelijc die sonne, ende sijn cleederen 
sijn wit gheworden, als eenlicht. Ende siet, daer 
verthoonde hem Moyses ende Helias met hem 
sprekende, Ende Peeter antwoorde ende sprac tot 
Iesum, HERE, het is ons hier goet te zijn, wildy 
laet ons hier maken drie tabernaculen, v eene, 
Moysi, eene ende Helie eene. Ende hi noch 
sprekende, Siet, een lichtende wolcke heeft haer 
omschenen. Ende siet, wter wolcke quam een stemme, 
seggende, Dit is mijn beminde sone inden welcken 
ic een goet behagen hebbe, Hoort hem. Doen dat die 
discipulen hoorden, so vielen si op haer aensicht, 
ende sijn seer veruaert gheworden. Ende Iesus 
ghinck tot hen, ende heeftse gheraect, ende sprac, 
Staet op, ende en wilt niet vreesen. Mer doen si 
haer ooghen ophieuen, saghen si nyemant dan Iesus 
alleen. Ende doen si neder ghinghen vanden berghe, 
gheboot haer Iesus, seggende En segt nyemant dit 
visioen, voor dat die sone des menschen vander 
doot opghestaen is. Ende sijn discipulen hebben 
hem gheuraecht ende spraken, Waerom spreken dan 
die scriftgeleerden dat Helias eerst moet comen? 
Ende Iesus antwoorde haer ende sprac Helyas sal 
ymmer door sine toecoemst alle dinghen in sinen 
rechte weder brenghen, Ende ic segge v, dat Helias 
nv gecomen is, ende si en hebben hem niet bekent, 
mer hebben aen hem gedaen hat si ghewilt hebben, 
ende also sal ooc die sone des menschen lijden 
moeten van hen. Doen verstonden die discipulen dat 
Iesus van Ioannes Baptista tot haer ghesproken 
hadde. Ende doen si totter schare des volcx 
quamen, so ginc tot hem een mensche, ende boochde 
sijn knyen tegen hem, ende sprac: HERE, ontfermt v 
ouer mijnen sone, want hi maensieck is, ende heeft 
een swaer lijden, want hi valt dicwils int vier, 
ende in dat water, ende ic hebbe hem voor dijnen 
discipulen gebracht, ende si en consten hem niet 
ghenesen. Iesus antwoorde ende sprack, O ghi 
ongeloouige ende verkeerde aert, hoe lange sal ic 
bi v sijn? hoe lange sal ic v lijden? Brenghet 
desen hier tot mi. Ende Iesus heeft desen duyuel 
berispt, ende hi is wt hem gegaen, ende het kint 
wert gesont in die selue vre. 

Ende doen quamen zijn discipulen int heymelijc tot 
Iesum, ende spraken, Waerom en conden wi dien 
duuel niet wt driuen? Iesus antwoorde, ende sprac, 
Om uwer ongeloouicheyt, want voorwaer segge ic v, 
hadt ghi gelooue gelijc een mostaertsaet, ende 
sout seggen tot desen berghe, gaet van hier, so 
sal hi wech gaen, ende v en sal nyet onmogelijc 
sijn. Mer dese aert der duuelen en wordt niet wt 
ghedreuen dan door bidden ende vasten. 

Ende doen si int lant van Galileen verkeerden, so 
heeft Iesus tot haer gesproken: Het is toecomende 
dat die sone des menscen geleuert sal worden, in 
die handen der menschen, ende si sullen hem 
dooden, ende hi sal ten derden daghe verrijsen, 
ende si sijn wter maten seer bedroeft geworden. 

Doen si nv tot Capernaum quamen, so sijn tot 
Petrum ghecomen die die chijns penningen 
ontfanghen, ende spraken, Plach v meester niet den 
chijns penninc te gheuen? Peeter sprac, Ia hi. 
Ende doen hi int huys quam, so voorquam hem Iesus, 
seggende, Symon wat dunct v: Van wien nemen die 
coninghen der aerden tol oft tchijns, van haer 
kinderen, oft vanden vreemden? Ende Peeter sprack 
tot hem, vanden vreemden. Iesus heeft tot hem 
gheseyt, Daerom so zijn die kinderen vry, maer om 
dat wi haer niet en argeren, so gaet totter zee, 
ende worpt daer in eenen angel, ende den eersten 
visch die op comt, dien neemt, ende als ghi sinen 
mont op doet, so sult ghi daer in vinden eenen 
penninc, dien sult ghi nemen ende geeften voor mi 
ende di 

Matteüs 18:1-35 

OP die selue tijt quamen tot Ihesum sijn 
discipulen, ende seyden, Wie is doch die meeste in 
rijck der hemelen? Ende Iesus riep een kint tot 
hem, ende sette dat midden onder haer, ende sprac? 
Voorwaer ick segge v, ten si dat ghi v om keert, 
ende wert gelijc kinderkens, so en sult ghi int 
rijc der hemelen niet comen. Hierom een yeghelijc 
die hem seluen vernedert gelijck dit kint, dese is 
die alder meeste int rijc der hemelen. Ende wie 
ontfanct alsulcken kint in mijnen name die 
ontfanct mi. Ende wie een van desen minsten 
verargert die in mi gheloouen dien waer beter dat 
een molensteen aen sinen hals gehanghen werde, 
ende dat hi int diepste der zee verdroncken werde. 
Wee der werelt van aenstootinge oft verargernisse. 
Ende tis van noode datter argernissen comen Mer 
wee den menschen door den welcken dye argernisse 
coemt, Mer ist dat v dijn hant oft dijn voet 
argert, so snijt dien af, ende worptse van v, Het 
is v beter dat ghy totten leuen, crepel oft 
verleemt in gaet, dan twee handen oft twee voeten 
hebbende, int eewich vier geworpen te worden, Ende 
ist sake dat v ooghe v argert, trectse wt, ende 
worptse van v, het is v beter dat ghi met eender 
ooge int leuen coemt, dan dat ghi twee oogen hadt, 
ende wordt in helsche vier gheworpen. Siet toe, 
dat ghi nyet en veracht eenen van desen cleynen, 
want ic segge v, haer engelen sien altijt dat 
aensicht mijns vaders, die in die hemelen is, Want 
die sone des menschen is gecomen salich te maken 
dat verloren was. Wat dunct v? Waert datter yemant 
hondert scapen hadde, ende een van desen scapen 
dwalende ware, laet hi niet die negen ende 
tnegentich schapen op die bergen, ende gaet ende 
soect dat een scaep dat verdoelt is, ende ist dat 
geualt dat hijt vint. Voorwaer ic segghe v, dat hi 
hem dan meer verblijt van dit een schaep, dan van 
die negen ende tnegentich scapen, die niet gedoolt 
en hebben Also en ist den wille niet van uwen 
vader, die in die hemelen is, datter een van desen 
cleynen vergae.Ist sake dat v broeder in v 
sondicht, soo gaet ende straft hem tusschen v ende 
hem alleen, Ist dat hi v hoort, soo hebdi uwen 
broeder gewonnen mer ist dat hy v niet en hoort, 
so neemt met v noch een oft twee, op dat inden 
mont van tween oft drien getuygen alle woort staen 
mach. Ist dat hi die niet en hoordt, soo segghet 
der kercken mer ist dat hi de vergaderinge niet en 
hoort, so hout hem als een heyden ende openbaer 
sondaer. Voorwaer segge ic v, wat ghy opter aerden 
binden sult, sal ooc inden hemel gebonden zijn, 
ende wat ghi ontbinden sult opter aerden, sal ooc 
inden hemel ontbonden sijn. Voort segge ic v: Ist 
dat twee van v met malcanderen ouercomen opter 
aerden, van alle dingen dat si begeeren, dat sal 
haer ghescieden van mijnen vader die in die 
hemelen is, Want waer twee oft drie vergadert sijn 
in mijnen naem, daer ben ic int middel van haer. 
Doen ginc Peeter tot Iesum ende sprac HERE, hoe 
dicwil moet ick mijnen broeder vergheuen? ist 
genoech seuenwerf? Iesus sprac tot hem, ic en 
segge v niet seuenwerf, mer tot tseuentich werf 
seuenwerf. 

Daerom so is dat rijck der hemelen ghelijc 
gheworden eenen coninc, die met sinen knechten 
rekenen woude, ende doen hi begonst te rekenen, so 
quam voor hem een dye hem schuldich was thien 
duysent pont. Doen hi nv niet machtich en was, om 
die te betalen, so heeft sijn heere gheboden, hem 
te vercoopen, ende sijn huisurouwe, ende sijn 
kinderen, ende al dat hi hadde om dat te betalen, 
doen viel die knecht neder, ende badt hem aen, 
eude sprac, Heere hebt pacientie met mi, ic salt v 
al betalen. Doen iammerdet den heere des knechts, 
ende liet hem los, ende hy heeft hem die schulden 
ooc quijt gheschouden. Doen ginc dese selue knecht 
wt, ende heeft eenen gheuonden van sinen 
medeknechten die hem schuldich was hondert 
penninghen ende greep hem aen, ende toch hem byden 
hals, segghende betaelt dat ghi mi schuldich zijt. 
Doen viel sijn medeknecht neder, ende badt hem 
seggende, Hebt pacientie met mi, ende ic sal v 
betalen. Mer hi is wech gegaen, ende heeft desen 
inden kercker geworpen, tot dat hi sijn scult 
betalen soude. Doen sijn medeknechten dat saghen, 
so sijn si seer bedroeft, ende sijn gecomen, ende 
hebben haren heere vertelt al dat ghesciet was. 
Doen dede hem sijn heere voor hem roepen, ende 
sprac tot hem, Ghi schalcke knecht Alle schult 
hebbe ic v vergheuen, want ghi mi ghebeden hebt, 
En soudt ghi dan oock niet v medeknecht ontfermt 
hebben gelijc ic ws ontfermt hebbe? Ende sijn here 
wert toornich, ende heeft hem den pijnders 
geleuert, tot dat hi betaelt soude hebben die 
geheele scult. Also sal mijn hemelsche vader v 
oock doen, ist dat ghi niet en vergheeft van 
herten een yegelijc sinen broeder zijn gheschil. 

Matteüs 19:1-29 

ENde het is geschiet doen Iesus dese reden gheeynt 
hadde, doen ginc hi wt Galileen, ende quam in die 
eynden des Iootschen lants ouer die Iordane, ende 
vele scharen des volcx zijn hem gheuolcht, ende hi 
heeftse daer ghesont ghemaect. 

Doen quamen die Pharizeen tot hem ende tempteerden 
hem, seggende, Ist ooc recht dat hem een man 
scheyde van zijn huysurouwe om eenigerley oorsake? 
Iesus antwoorde ende sprac, En hebt ghi niet 
gelesen, dat hi die die menschen van beghin 
ghemaect heeft, die maecte dat een man ende vrouwe 
zijn soude, ende sprac, Daerom sal een mensche 
laten vader ende moeder, ende zijnder huysurouwen 
aenhangen ende bi blijuen, ende si sullen twee in 
een vleesch sijn, soo en zijn si nv niet twee, 
maer een vleesch. Ende daerom en sal die mensche 
niet scheyden dat God te samen gheuoecht heeft. 
Doen spraken si Waerom heeft dan Moyses gheboden 
te gheuen eenen scheytbrief, ende die huisurouwe 
te laten? Iesus heeft geantwoort. Moyses heeft om 
die hertheyt uwer herten toegelaten te scheyden 
van uwer huysurouwe. Mer vanden beghin so en 
heeftet also niet gheweest. Ende ic segge v, so 
wie van sijnder huysurouwen scheyt (het en si om 
ouerspels wille) ende een ander trout, die doet 
ouerspel Ende wie de afgescheyden trout, dye doet 
ooc ouerspelDoen spraken sijn discipulen tot hem: 
Staet dye sake eens mans also met sijnder 
huysurouwen? So en ist niet goet een huysurouwe te 
trouwen. Ende Iesus sprac tot haer, Alle menschen 
en verstaen niet dit woort, mer alleen den ghenen 
dient ghegeuen is, want daer sijn sommighe 
ghesneden, die also van haers moeders lichaem 
geboren sijn, ende daer sijn sommighe ghesneden, 
dye vanden menschen ghesneden sijn, ende daer sijn 
sommighe dye haer seluen besneden hebben, om dat 
rijck der hemelen, Ende wie dit begrijpen can, die 
begrijpt. 

Doen sijn tot hem ghebracht cleyne kinderkens om 
dat hi sijn handen op haer leggen soude, ende 
bidden soude Ende die discipulen hebben dese 
berispt. Mer Iesus sprac Laet die kinderkens, ende 
en wilt haer niet verbieden tot mi te comen, want 
sodanighen behoort dat hemelrijc toe, Ende hi 
leyde sijn hant op haer, ende ghinck van daer Ende 
siet, een tot hem gaende, seyde tot hem: Goede 
meester, wat sal ic goets doen, op dat ic dat 
eewich leuen mach hebben? Iesus sprac tot hem, 
Waerom noemdy my goet? nyemant en is goet, dan 
alleen dye eenige God Mer wildy ghi ten eewighen 
leuen comen, so hout die gheboden. Dese seyde tot 
hem, Welcke gheboden? Iesus heeft geseyt, Ghi en 
sult niet dooden, Ghi en sult niet stelen, Ghi en 
sult gheen ouerspel doen. Ghi en sult gheen 
valsche ghetuighenisse gheuen. Eert vader ende 
moeder, ende hebt lief uwen naesten ghelijc v 
seluen. Die iongelinc sprac tot hem, Alle dese heb 
ic gehouden van mijnder ioncheden op, wat 
ghebreect mi noch? Ende Iesus sprac tot hem, Ist 
dat ghi volcomen wilt zijn, So gaet ende vercoopt 
al dat ghi hebt, ende gheuet den armen, ende ghi 
sult eenen schat hebben inden hemel, ende coemt 
ende volcht mi na. Doen dese iongelinc dat woort 
hoorde, so ghinc hi bedroeft van hem, want hi 
hadde veel goets. Iesus sprac tot sijn discipulen, 
Voorwaer segghe ick v: dat een rijck mensche 
swaerlic comen sal int rijc der hemelen. Ende 
wederom segghe ic v, Het is lichter eenen kemel 
doort gat van eender naelde te gaen, dan eenen 
rijcken mensche int rijc Gods te comen. Doen dat 
dye discipulen hoorden, sijn seer verwondert 
segghende, wie mach dan salich worden? Mer Iesus 
sachse aen ende sprac tot haer, Byden menschen is 
dit onmoghelijck maer by Gode sijn alle dinghen 
moghelijc. 

Doen antwoorde Peeter, ende sprac, Siet, wi 
hebbent al achtergelaten, ende zijn v na geuolcht, 
Wat sullen wy daer voor hebben? Iesus sprac, 
Voorwaer segge ic v, dat ghi, die mi na geuolcht 
zijt, inder wedergeboorten, daer die sone des 
menschen op den stoel sijnder heerlicheyt sitten 
sal, sult ghi ooc sitten op dye twaelf stoelen, 
ende oordeelen die twaelf gheslachten van Israel. 
Ende een yegelic die achterlaet zijn huis, of 
broeder, oft suster, oft vader, oft moeder oft 
huysurouwe, oft kinder, oft acker, om mijnen naem, 
die sal weder hondertfout ontfangen, ende sal dat 
ewich leuen besitten. Mer veel die de eerste zijn 
sullen die laetste sijn, ende die laetste sullen 
die eerste sijn. 

Matteüs 20:1-34 

DAt rijck der hemelen is ghelijck eenen vader des 
huisgesins, die wtginck des morgens seer vroech om 
in sinen wijngaert arbeyders te hueren, ende 
ouercomen zijnde met sinen arbeyders elcken dach 
om eenenpenninc, so sant hijse in sinen wijngaert, 
ende ghinc wt omtrent der derder vren ende sach 
ander opter merct ledich staen, ende sprac tot 
hen, Gaet ghi oock in mijnen wijngaert, ende dat 
recht is, sal ic v geuen, ende si sijn ghegaen 
Noch eens is hi wtgegaen omtrent der sester ende 
negenster vren, ende heeft desgelijc gedaen, Ende 
omtrent der elfster vren, is hi weder wtgegaen, 
ende heeft ander geuonden ledich staen, ende sprac 
tot hen, wat staet ghi hier ledich den geheelen 
dach? Si hebben ooc hem geseyt, want ons niemant 
gehuert en heeft. Ende hi sprac tot haer, gaet ghi 
ooc in minen wijngaert, ende ghi sult ontfangen 
dat recht isAls auont wert, so heeft die here des 
wijngaerts tot sinen procurator gesproken, roept 
die arbeyders, ende geeft haer den loon, ende 
begint vanden laetsten totten eersten. Doen quamen 
die omtrent der elfster vren gehuert waren, ende 
hebben elc bysonder den penninc ontfangen, Doen 
die eerste quamen meynden si, dat si meer 
ontfangen souden, mer si ontfingen ooc yeghelijck 
haren penninc, Ende doen si dien ontfinghen, so 
murmureerden si tegen den vader des huysgesins, 
segghende, Dese laetste en hebben mer een vre 
gearbeyt, ende ghi hebtse gelijc ons ghemaect, wi 
die den last des daechs, ende die hitte gedragen 
hebben 

Hi antwoorde ende seyde tot eenen van haer, Mijn 
vrient, ic en doe v geen onrecht, en sijt ghi niet 
met mi ouercomen om eenen penninc? Neemt dat v is, 
ende gaet wech, ic wil desen laetsten ooc geuen 
ghelijc v, Oft en heb ic geen machte te doen 
(metten mijnen) dat ick wille? Is v ooge daerom 
quaet, dat ic so goet ben? Also sullen die laetste 
die eerste zijn, ende die eerste die laetste, want 
veel sijnder gheroepen, mer weynich wtuercoren. 

Ende Iesus ghinc op na Ierusalem, ende nam sijn 
twaelf discipulen alleen inden wech met hem ende 
sprac tot haer, Siet, wi reysen opwaerts na 
Ierusalem, ende die sone des menscen sal geleuert 
worden den Princen der priesteren, ende den 
Scriben, ende si sullen hem veroordeelen ter doot, 
ende si sullen hem leueren den Heydenen om te 
bespotten, ende om te gheesselen, ende om te 
cruycen, ende hi sal ten derden daghe verrijsen. 
Doen is tot hem ghecomen die moeder der kinderen 
Sebedei, met haren sonen, ende viel voor hem neder 
biddende wat van hem. Ende hi sprac tot haer, Wat 
wildy? Sy sprac tot hem, Laet dese twee mijn sonen 
sitten in dijn rijcke, die een aen dijne rechter 
hant, ende dander aender slincker hant. Mer Iesus 
antwoorde, ende sprac, Ghi en weet niet wat ghi 
bidt, Moechdi drincken den kelc dien ic drincken 
sal? ende metten doopsele gedoopt werden daer ic 
mede gedoopt worde? Si hebben geseyt, Iae wi, Hi 
sprac tot hen, Ghy sult mijnen kelc drincken, ende 
ghedoopt worden metten doopsele, daer ic mede 
ghedoopt worde, mer te sitten aen mijn rechter 
hant ende slincker hant, en is niet in mijnder 
macht te geuen, mer dient bereit is van minen 
vader. Doen dat die .x. discipulen hoorden, so 
zijn si veronwaert van dese twee broederen, mer 
Iesus riepse tot hem, ende sprac? Ghi weet dat die 
wereltlike princen heerscappie hebben, ende die 
grootste gebruycken gewelt onder haer, also en 
salt onder v niet sijn, Mer so wie onder v groot 
wil zijn geacht, die si v dienare, Ende die onder 
v die eerste wil sijn, die sal v knecht sijn. 
Gelijc die sone des menscen niet gecomen en is, om 
dat hy gedient soude worden, mer om dat hi selue 
soude dienen, Ende geuen sijn leuen tot een 
verlossinge voor vele. 

Ende doen si ghinghen van Iericho, sijn hem 
geuolcht een grote scare volcx, Ende siet, twee 
blinden saten biden wech, Ende doen si hoorden dat 
Iesus voorbi ghinc, riepen si ende spraken, O HERE 
Dauids sone, ontfermt onser, Mer die scare 
berispte haer dat si swijgen souden, mer si riepen 
veel meer, seggende, O ontfermt onser HERE, sone 
Dauids, Ende Iesus stont stille, ende heeft dese 
blinde geroepen, ende sprac, Wat wildi dat ic v 
doen sal? Si spraken tot hem, HERE dat onse oogen 
geopent mogen worden. Ende Iesus ontfermde haer, 
ende heeft haer oogen geraect ende terstont hebben 
haer oogen dat gesichte wederom ontfangen, ende si 
zijn hem geuolcht 

Matteüs 21:1-46 

DOen si naecten Ierusalem, ende quamen te 
Bethphage aenden Olijfberch, sant hi twee van 
sinen discipulen ende sprac tot haer Gaet int 
casteelken dat voor v leyt, ende terstont sult ghi 
vinden een ezellinne gebonden, ende haer vuelken 
met haer, Ontbintse ende brengtse tot mi, Ende ist 
sake dat yemant tot v yet seyt, so segt Die HERE 
heeftse van noode, ende terstont sal hijse laten 
Ende dat is al gesciet, op dattet veruult soude 
worden, dat door den propheet gesproken is, 
seggende, Segget der dochter van Sion, Siet, uwe 
coninc coemt tot v saechtmoedich, sittende op een 
ezellinne, ende opt vuelken der lastbariger 
ezellinnen. Die discipulen gingen ende deden 
gelijc Iesus haer beuolen hadde, ende brachten die 
ezellinne ende dat vuelken, ende leyden haer 
cleederen daer op, ende setten hem daer op. Ende 
veel volcx hebben haer cleederen inden wech 
gespreyt, Die ander sneden tacken vanden boomen 
ende hebben die inden wech gestroyt, Ende dat 
volck die voor gingen ende na quamen, riepen ende 
spraken Hosianna den sone Dauids gebenedijt si hi, 
die daer coemt inden naem des HEREN, Hosianna, 
inden alder oppersten Ende als Iesus in Hierusalem 
quam, so is die geheele stadt beroert, ende 
spraken, Wie is dese? Dat volc seyde Dit is die 
Iesus, die propheet van Nazareth, wt Galilea. Ende 
Iesus ginc inden tempel Gods, ende dreef daer wt 
alle coopers ende vercopers inden tempel, Ende hy 
heeft die tafelen der wisselaren, ende die stoelen 
der geenre dieduyuen vercochten, omgheworpen, ende 
sprac tot haer, Daer is ghescreuen, Mijn huys sal 
een huys der bedinge heeten, Mer ghi hebt daer af 
een speloncke der moordenaren gemaect, Ende die 
blinde ende cruepelen zijn tot hem gecomen inden 
tempel, ende hi heeftse ghenesen. 

Doen die princen der priesteren, ende die scriben 
sagen die wonderlicheden die Iesus dede, ende die 
kinderen inden tempel roepende, Hosianna den sone 
Dauid, Soo sijn si verstoort, ende spraken tot 
hem, Hoordi ooc wat dese seggen Iesus sprac tot 
haer, Ia ic hooret, En hebdi noyt gelesen wten 
monde der onsprekender kinderkens ende der 
suygelingen hebdi dinen lof volmaect? Ende hi 
lietse daer, ende ginc ter stat wt na Bethanien 
ende bleef daer dien nacht 

Des morgens weder totter stadt keerende, so 
hongerde hem, Ende hi sach inden wech eenen 
vijgeboom daer hy toe ginc, ende en vant daer niet 
aen dan bladeren, ende hi sprac tot haer, na deser 
tijt en wasse geen vruchte meer op v, ende die 
vijgeboom verdorrede terstont Ende doen dat die 
discipulen saghen verwonderden si hen, ende 
spraken, Hoe is dese vijgeboom so haestelic dorre 
geworden? Iesus heeft haer geantwoort, ende sprac, 
Waert dat ghi geloue hadt, ende niet en twijfelde, 
so sout ghi niet alleen sulcx met den vijgeboom 
doen, Mer waert dat ghi desen berge seyt, heft v 
op ende worpt v inder zee, soo soude dat gescien, 
Ende al dat ghi bidt oft begeert inder bedinge, 
geloouende, dat sult ghi ontfangen. Ende doen hi 
inden tempel gecomen was, zijn tot hem ghegaen 
daer hi leerde, die princen der priesteren, ende 
die ouders des volcx, ende spraken, In wat macht 
doet ghi dit, ende wie heeft v dese macht gegeuen? 
Iesus antwoorde, ende sprack tot haer, Ic wil v 
ooc een woort vragen ende ist dat ghi mi dat segt, 
so sal ic v ooc seggen, in wat macht dat ic dese 
dingen doe. Dat doopsel Ioannis van waer was dat, 
wten hemel oft wten menscen? Ende hebben in haer 
seluen gedacht seggende, Seggen wi wten hemel, so 
sal hi tot ons seggen waerom en hebdi hem niet 
gelooft, seggen wi ooc wten menscen so vreesen wi 
die scare des volcx, Want alle menscen hielden 
Ioannem voor eenen propheet, Ende si antwoorden 
Iesu, Wi en wetens niet, Ende hi heeft tot haer 
geseit noch ic en segt v ooc niet in wat macht dat 
ic dat doe 

Mer wat dunct v? Een man hadde twee sonen, ende hi 
ginc totten eersten, ende sprac, Sone gaet henen 
wercken in mijnen wijngaert, ende dese heeft 
geantwoort ende geseyt, Ic en wils niet doen, Ende 
daer na beroudet hem, ende ginc henen. Ende dese 
man ginc tot sinen anderen sone, ende heeft 
desgelijc gesproken, ende dese heeft geantwoort, 
here ic ga, ende hi en is niet gegaen, Welcken van 
desen twee sonen heeft des vaders wille gedaen? Si 
hebben geseyt Die eerste. Ende Iesus sprac tot 
haer, Voorwaer segge ic v, dat die openbaer 
sondaren ende sonderssen sullen v voorgaen int 
rijc der hemelen, Ioannes quam tot v, ende leerde 
v den rechten wech, ende ghi en hebt hem niet 
gelooft, mer de publicanen ende oneerbaer vrouwen 
hebben hem gelooft, ende al saechdi dit wel, 
nochtans en doet ghi geen beteringe namaels, op 
dat ghi gelooft mocht hebben 

Hoort een ander gelijckenisse. Het was een vader 
des huysgesins, die plante eenen wijngaert, ende 
maecte eenen tuyn daeromme, ende groef een 
wijnpersse daer inne ende tymmerden eenen toren, 
ende heeft desen den ackerlieden verhuert, ende is 
buyten lants gereist. Ende doen den tijt der 
vruchten gecomen was, so heeft hi sijn dienaren 
gesonden totten ackerlieden, om dat si sijn 
vruchten ontfangen souden. Doen namen die 
ackerlieden sijn dienaren, ende hebben den eenen 
geslagen, den anderen gedoot, ende den derden 
gesteent Wederom sant hi wt ander knechten meer 
dan die eerste waren, ende si hebben desen 
desgelijcx gedaen. Ten laetsten, so heeft hi tot 
haer sinen sone gezonden, ende sprac Si sullen 
haer ontsien voor mijnen sone Ende doen dese 
ackerlieden den sone sagen, seyden si onder 
malcanderen, Dese is die erfgename, Coemt laet ons 
desen dooden, ende laet ons sijn erfgoet aen ons 
brenghen. Doen namen si hem, ende stieten hem ten 
wijngaerde wt, ende doden hem. Als nv die here des 
wijngaerts comen sal, wat sal hi desen ackerlieden 
doen? Si spraken tot hem, Hi sal die quade fellic 
ter doot brengen, ende sal sinen wijngaert anderen 
ackerlieden verhueren, die hem zijn vruchten ter 
rechter tijt geuen. Ende Iesus sprac tot haer, En 
hebdi die scriftuere niet gelezen? Den steen die 
de timmerlieden verworpen hebben, die is ghemaect 
tot eenen hoecsteen, Vanden here is dat gesciet, 
ende het is wonderlic in onsen oogen. Daerom segge 
ic v, Dat rijcke gods sal v genomen worden, ende 
sal den volc gegeuen worden, die zijn vruchten 
doen sullen, ende wie op desen steen valt die sal 
gebroken worden, Mer op welcken dat hi valt, dien 
sal hi verpletten, ende te niet doen. Ende die 
princen der priesteren ende Pharizeen zijn 
gelijckenisse hoorende, so hebben si bekent dat hi 
van haer sprac, ende si leyden daer op toe om hem 
te vangen, mer si vreesden dat volc, want dat volc 
hielt Iesum voor eenen propheet. 

Matteüs 22:1-43 

ENde Iesus antwoorde, ende seyde, weder door 
gelijckenisse tot hen, ende sprac, Dat rijc der 
hemelen is gelijc eenen coninc die sinen sone een 
bruloft gemaect heeft, ende sandt zijn knechten wt 
dat si die genoode totter bruloft roepen souden, 
mer si en wilden niet comen. Wederom sant hi ander 
knechten wt, ende seide, Segt den genooden, Siet 
mijnen maeltijt hebbe ic bereyt, mijn ossen ende 
mijn vette beesten zijn geslagen, ende alle dingen 
zijn bereyt, coemt totter bruloft. Mer si 
verachten dat, ende si zijn wech gegaen, die een 
op sinen acker, die ander tot sijnder comen 
scappen, Ende sommige hebben zijn knechten 
gehouden, ende haer smaetheyt aengedaen, ende 
hebbense doot geslagen doen de coninc dit hoorde 
wert hi toornich, ende sant zijn heyr ende liet 
dese dootslagers te niet doen ende haer stat 
ontsteken 

Doen sprac hi tot sinen knechten, De bruloft is 
bereit mer die genoot waren en waren des niedt 
weerdich, Daerom gaet henen op der straten, ende 
roeptse alle totter bruloft die ghi vint. Ende die 
knechten gingen wt opter straten, ende brachtense 
te samen, alle die si vonden, die goede ende die 
quade, ende die tafelen zijn veruult, ende die 
coninc is daer ingegaen, om die gasten te 
ouersien, Ende hi sach daer eenen mensce die gheen 
bruloft cleet en hadde, ende sprac tot hem, 
Vrient, hoe sidi hier in gecomen, geen brulofts 
cleet aen hebbende? mer hi sweech, doen sprac de 
coninc tot sinen dienaren, Bint hem handen ende 
voeten, ende worpt hem in die wterste 
duysternissen daer sal sijnweeninge ende 
crijsselinge der tanden, Want veel sijnder 
geroepen, maer weynich wtuercoren. Doen gingen die 
phariseen ende hielden eenen raedt hoe si Iesum 
begrijpen mochten in sijn woorden. Ende sonden tot 
hem haer discipulen met Herodes dienaers ende 
spraken, Meester, wi weten dat ghi warachtich sijt 
ende dat ghi den wech Gods recht leert, ende dat 
ghi niet en vraget na yemanden, Want ghi en acht 
niet dat aensien der menscen, Daeromme segt ons, 
wat dunct v, Ist recht datmen den Keyser tchijns 
gheue oft niet? Ende Iesus merckende haer 
scalcheyt, sprac hi, Wat temteert ghi mi, ghi 
ypocriten? Toont mi die tchijns munte, ende si 
langden hem daer eenen penninc, Ende hi sprac tot 
hen, Wiens is dat beelt, ende dit opscrift? Si 
spraken tot hem, des Keysere. Doen sprac hi, So 
gheeft den Keyser dat den Keysers toebehoort, ende 
God dat God toebehoort, ende Doen si dat hoorden 
verwonderden si haer, ende si verlieten hem, ende 
si sijn wech gheghaen. In desen seluen dage sijn 
tot hem gecomen die Saduceen, die daer houden 
datter geen verrijsenisse en is, ende hebben hem 
geuraecht, ende spraken, Meester, Moses heeft 
geseyt, Ist dat yemant sterft, ende en heeft gheen 
kinderen, so sal sijn broeder sijn huysurouwe 
trouwen ende sal sinen broeder een saet verwecken. 
Nv sijn bi ons geweest seuen broeders, die eerste 
een huysurouwe hebbende sterf, ende geen saet 
hebbende, heeft hi zijn huisurouwe sinen broeder 
achtergelaten, Desgelijcken die ander, ende die 
derde, totten seuenden toe, Ten laetsten na allen, 
so is ooc dese vrouwe ghestoruen. Hieromme wiens 
sal dese huysurouwe inder verrijsenisse zijn? want 
si hebbense alle gehat. Iesus antwoorde, ende 
sprac tot haer, Ghi dwaelt, ende en verstaet die 
scrift niet, noch die cracht Gods. Inder 
verrijsenisse so en trouwen si niet, noch si en 
werden niet te huwelijc besteet Maer si sijn 
ghelijc die engelen inden hemel 

En hebt ghi vander verrijsenisse der dooden nyet 
gelesen, dat v geseyt is van Gode, daer hi 
spreect, Ic ben die God van Abraham, die God van 
Isaac, ende die God van Iacob? Mer God en is niet 
een God der doden, mer der leuendigen. Ende doen 
dat volc dit hoorde, so sijn si in sine leeringhe 
verwondert.Doen die Pharizeen hoorden dat hi den 
Saduceen den mont gestopt hadde, sijn si te samen 
gecomen, ende een van hen, een scriftgeleerde, die 
tempteerde hem, ende sprac Meester, welc is dat 
grootste gebot inder wet? Iesus seyde tot hem, Ghi 
sult lief hebben uwen HERE uwen God, wt gantscer 
herten, ende wt gantscher sielen, ende wt gantscer 
gedachten, Dit is dat eerste, ende dat grootste 
gebot Dat tweede gebot is desen gelijc, Ghi sult 
uwen naesten lief hebben als v seluen, In dese 
twee gheboden, hangen die geheele wet, ende die 
propheten 

Doen die Pharizeen vergadert waren, heeft Iesus 
hen geuraecht, ende sprac Wat dunct v van Cristo, 
wiens sone is hi? si spraken, Dauids. Hi sprac tot 
haer, Waeromme noemt hem dan Dauid inden gheest 
eenen HERE, daer hi seyt, God heeft gheseyt tot 
mijnen HERE, sittet tot mijnder rechter hant, Tot 
dat ic dijne vianden legge tot eender voetbancke 
dijnre voeten Ist sake dat Dauid hem HERE noemt, 
hoe is hi dan zijn sone? Ende niemant en conste 
hem een woort antwoorden noch niemant en dorste 
hem van dien dage meer vragen. 

Matteüs 23:1-38 

DOen heeft Iesus totten scaren ende tot sinen 
discipulen gesproken, seggende, Op Moyses stoel 
hebben gheseten die scriftgeleerden ende 
Pharizeen, Alle wat si v seggen dat ghi houden 
sult, dat hout, ende doet dat, mer na haren 
wercken en sult ghi niet doen, Si seggent wel, 
ende si en doent seluer niet, Want si binden sware 
ende ondragelijcke borden, ende leggen dye den 
menschen op den hals, mer met eenen vingher en 
willen si die selue niet aenroeren, Ende si doen 
alle haer wercken om dat si vanden lieden gesien 
souden worden. Si maken breede philacteria, ende 
groote soomen aen haer cleederen, si sitten geerne 
bouen ander tafelen, ende in dye scolen, ende 
hebben geerne datse gegroet worden opter mercten, 
ende vanden menschen Rabbi gheheeten 

Mer ghi en sult v niet Rabbi laten noemen, want 
een is v meester, Christus, ende ghi sijt alle 
broederen, Ende niemant en sal vader heeten opter 
aerden, want een is v vader, die in die hemelen 
is, Noch ghi en sult v niet laten meester noemen, 
want een is v meester, Christus, Die daer is die 
grootste onder v, die sal v dienaer zijn, Want wie 
hem seluen verhoget, sal vernedert worden, ende 
wie hem seluen vernedert sal verhooghet worden. 
Wee v ghi scriftgheleerden ende Pharizeen, ghi 
ypocriten, ghi die dat hemelrijc toesluyt voor die 
menscen ghi en coemt daer niet in, ende die daer 
in willen dye en laet ghi daer niedt ingaen 

Wee v ghi scriftgheleerden ende pharizeen, ghy 
ypocriten, ghi die der weduwen huysen op eet, ende 
dat onder een schijn van lange gebeden, daerom 
suldi meerder verdoemenisse ontfangen 

Wee v ghi scriftgeleerden ende pharizeen, ghi 
ypocriten, ghi die lant ende water omgaet, om dat 
ghi een Iodegenoot maect, ende als hi een geworden 
is, so maect ghy wt hem een kint der hellen 
tweemael meer dan ghi sijt 

Wee v ghi blinde leytslieden, ghi die segt Wie 
daer sweert byden tempel, dat is niet, mer wie 
daer sweert bi dat gout des tempels, die is 
sculdich, Ghi sotten ende blinde, wat is groter, 
dat gout oft den tempel die dat gout heylich 
maect? ende die daer sweert byden outaer dat is 
niet, Mer die sweert byden offer dat daer op is, 
die is suldich. Ghi sotte ende blinde, wat is 
groter, dat offer, oft den outaer, die dat offer 
heylich maect? Daerom die daer sweert biden 
outaer, de sweert biden seluen, ende bi allen dat 
op den outaer is, Ende die daer sweert biden 
tempel, die sweert biden seluen, ende bi hem die 
inden tempel woont, Ende die daer sweert byden 
hemel, die sweert byden stoel Gods, ende byden 
ghenen die daer op sidt. 

Wee v ghi scriftgeleerden ende Pharizeen, ghi 
ypocriten, ghi die daer vertient die munte, ende 
anijs ende comijn, ende achterlaet dat swaerste 
inder wet, Te weten dat oordeel, die 
bermherticheyt, ende dat gelooue, dit salmen doen 
ende dander niet achter laten. Ghy verblinde 
leyders, ghi siet die mugghe, ende verslint een 
kemel 

Wee v ghi scriftgeleerden ende Pharizeen, ghi 
ypocriten, die reynicht dat buytenste vanden 
beker, ende vander scotel mer van binnen sijt ghi 
vol roofs, ende onreynicheyts, ghi blinde 
pharizeen, reynicht eerst dat binnenste vanden 
beker ende der scotelen, op dat oock dat wterste 
deel reyn worde 

Wee v ghi scriftgeleerden ende pharizeen, ghi 
ypocriten, ghi die gelijc sijt den witten grauen, 
die van buyten scoon schijnen ende van binnen sijn 
si vol dooder beenen, ende alle onreynicheyt, Also 
sijt ghi ooc, van buyten scijnt ghi voor den 
menschen rechtuaerdich, ende van binnen sidy vol 
geueynstheyts ende boosheyts.Wee v ghi 
scriftgeleerden ende pharizeen, ghi ypocriten, ghi 
die tymmert die grauen der propheten, ende 
verciert die grauen der rechtuaerdigen, ende segt, 
Waren wy in onser vaders tijden geweest, soo en 
wouden wi nyet deelachtich zijn geweest met haer, 
aent bloet der propheten Hierom so geeft ghi 
getuygenisse ouer v seluen, dat ghi kinder sijt 
der geenre, die de propheten gedoot hebben Veruult 
die mate uwer vooruaderen, O ghy slangen ende 
aderen geslachten, hoe sult ghi ontulien der 
helscher verdoemenisse 

Daerom Siet, ick seynde tot v propheten ende wijse 
scriftgeleerden, ende sommighe suldy dootslaen 
ende sommighe suldy gheesselen in uwen scholen, 
ende veruolghen van eender stadt inder andere, op 
dat op v come alle dat rechtuaerdich bloet dat 
opter aerden gestort is, vanden bloede vanden 
rechtuerdigen Abels totten bloede van Zacharias 
den sone Barachie, den welcken ghi gedoot hebt 
tusscen den tempel ende den outaer Voorwaer ic 
segge v, Alle dese dingen sullen comen op dit 
geslachte. Ierusalem, Ierusalem, ghi die doot die 
propheten, ende steent die tot v gesonden sijn Hoe 
dicwil heb ic dijn kinderen willen vergaderen, 
gelijc een hinne vergadert haer kiecskens onder 
haer vlogelen, ende ghi en hebt niet gewilt? Siet 
v huys sal woest gelaten worden, Want ic segge v, 
Ghi en sult mi van nv voort aen niet meer sien, 
tot dat ghi spreken sult, Gebenedijt is hi, die 
daer coemt inden naem des HEREN. 

Matteüs 24:1-51 

ENde Iesus ginc wech wten tempel ende zijn 
discipulen sijn tot hem gegaen om dat si hem 
thoonen souden die tymmeragie des tempels. Ende 
Iesus sprac tot haer, Siet ghi niet dit al? 
voorwaer ic segge v hier en sal den eenen steen op 
den anderen niet gelaten worden, die niet gebroken 
en sal worden. Ende daer na doen Iesus sat opten 
olijfberch, so sijn sine discipulen alleen tot hem 
gecomen, ende spraken, segt ons wanneer sal dit 
alle geschien? ende welc sal een teeken sijn uwer 
toecomst, ende des eynde der werelt? Iesus 
antwoorde ende sprac tot hen, Siet toe, dat v 
niemant en bedriege, want daer salder vele comen 
onder mijnen naem, seggende, Ic ben Christus, ende 
si sullender vele verleyden, Ghi sult hooren 
oorlogen ende geruchte der oorlogen, Siet toe, en 
verscrict v niet, dat moet eerst geschien, Mer 
noch en is dat eynde niet daer, Want dat een volc 
sal teghen dat ander opstaen, ende dat een 
conincrijc tegen dat ander Ende het sullen sijn 
pestilentien, dieren tijt, ende aertbeuinge in 
vele bysonder plaetsen, ende alle dese sijn 
beginselen der pijnen. Dan sullen si v leueren in 
tribulatien ende sullen v dooden, ende ghi moet 
gehaet worden van eenen yegelijcken, om mijnen 
wille, want dan salder hen vele verargeren, ende 
sullen haer onderlinge malcanderen verraden oft 
leueren, ende onderlinge malcanderen haten Ende 
veel valsce propheten sullen dan opstaen, ende 
sullen vele menscen verleyden, Want die 
ongerechticheyt sal die ouerhant nemen, so sal die 
liefde in veel menscen vercouden Mer die 
volstandich blijft tot inden eynde, die sal salich 
wesen. Ende dat euangelie des rijcx sal gepredict 
worden in die gheheele werelt, tot een 
getuygenisse ouer alle volc, ende dan sal dat 
eynde comen 

Daerom als ghi dan sien sult den woesten grouwel 
daer afgeseyt is door den propheet Daniel, staende 
inder heiliger plaetse (wie dat leest die mercke 
daer op) Die dan inden Iootscen landen sijn, die 
vlyen tot den bergen, ende die opt dac is, die en 
clymme niet af, om wat wt sinen huyse te halen, 
ende die inden velde is, die en keere niet weder 
om sijn cleeder te halen. Mer wee den vrouwen die 
kinder dragen, ende die sogen in dier tijt, Mer 
bidt dat v vluchte niet en geschie inden winter, 
noch op den saboth Want dan sal groote tribulacie 
zijn, welcker gelijc niet geweest en is van 
beginsel der werelt tot nv toe, ende nemmermeer 
sijn en sal, Ende en werden dese dagen niet 
vercort, so en werden geen menscen salich, Mer om 
die wtuercoren, soe sullen die dagen vercort 
worden. 

Ende ist dat yemant dan tot v seyde, Siet hier is 
Cristus, oft daer, soo en gelooft niet, Want daer 
sullen veel valsche Christenen, ende veel valsce 
propheten opstaen, ende sullen groote teekenen 
ende wonderlijcheden doen, also dat verleyt souden 
werden in dwalinghe (waert mogelic, ooc die 
wtuercoren. Siet, Ic hebt v te voren geseyt, 
Daeromme ist dat si tot v seggen sullen, Siet, hi 
is hier in die woestijne, so en gaet niet wt, Siet 
hy is in die camere, so en gelooues niet, Want 
gelijc den blixem wt gaet, wten oosten, ende 
schijnt tot int westen, Also sal ooc sijn die 
toecomste van des menscensone Want, waer een aes 
is daer vergaderen haer die arenen. 

Terstont na dese tribulatien deser tijt so sal die 
sonne ende die mane, haer licht verliesen, ende 
die sterren sullen vanden hemel vallen, ende die 
crachten der hemelen sullen beroert worden, ende 
dan salt teeken des menscen sone inden hemel 
verschijnen, ende dan sullen weenen alle 
geslachten opter aerden, ende sullen den sone des 
menscen sien comen in die wolcken des hemels, met 
groter cracht ende heerlicheyt, Ende hi sal 
seynden sijn engelen met luyder basuynen, ende 
sullen vergaderen sijn wtuercoren, vanden vier 
winden, vanden eenen eynde des hemels totten 
anderen 

Leert aenden vijgeboom een gelijckenisse, als sine 
tacken teer sijn, ende bladeren crijgen, so weet 
ghi dat den somer bi is, also ooc, als ghi dit al 
siet, so weet dattet na voor die dore is. Voorwaer 
segge ic v, dit geslachte en sal niet vergaen tot 
dat dit alle gesciet. Hemel ende aerde sullen 
vergaen, maer mijn woorden en sullen niet vergaen, 
Mer van dien daghe, ende van dier vre, en weet 
niemant, ooc die engelen niet inden hemelen dan 
alleen mijn vader 

Ende gelijc alst was in die tijt van Noe, also sal 
ooc sijn die toecoemst, vanden sone des menscen, 
Want gelijc, als si waren in die dagen voor die 
diluuie, Si aten, si droncken, si trouden, ende 
lieten haer totten huwelijcke besteden, tot dien 
daghe dat Noe inder arcken ghinck, ende si en 
wistens niet, voor dat die diluuie quam ende namse 
alle wech, Also sal ooc sijn die toecoemst vanden 
sone des menschen, Dan sullender twee opten velde 
zijn, die eene sal mede ghenomen worden, ende die 
ander sal achter gelaten worden, Ende twee malende 
op een molen, die een sal mede genomen worden, 
ende die ander sal daer ghelaten worden, Twee int 
bedde, die een sal aen ghenomen worden, ende die 
ander achter gelaten 

Daeromme waket, want ghi niet en weet, in wat vre 
dat v Heer comen sal, Maer dat sult ghi weten, 
waert sake dat een vader des huysgesins wiste, in 
wat vre dat de dief comen wilde, so soude hi ymmer 
waken ende en soude sijn huys niet laten 
doorgrauen, Daeromme weest ghi ooc bereyt, Want in 
die vre, als ghi dat niet en meynt, so sal die 
sone des menscen comen, Welc is nv een getrou ende 
cloec knecht, die zijn Heere ouer sijn huysgesin 
gestelt heeft, op dat hi dien haer spijse geue ter 
rechter tijt? Salich is die knecht, als zijn Here 
coemt, ende vint hem also doende, Voorwaer ic 
segge v lieden, hi sal hem ouer alle sijn goeden 
setten. Mer ist dat die boose knecht in sijn herte 
spreect, Mijn here vertoeft te comen, ende begint 
te slaen sijne mede knechten, ende eet ende drinct 
metten dronckaerts, so sal de here des seluen 
knechts in dien dach comen, inden welcken hi hem 
niet verwachtende en is, ende in die vre die hi 
niedt en weet, ende sal hem deelen, ende hem zijn 
loon geuen metten ypocriten, daer sijn sal 
huylinghe ende crijsselinge der tanden. 

Matteüs 25:1-47 

DAn sal dat rijc der hemelen thien maechden gelijc 
worden, die haer lampen namen ende ghinghen wt den 
bruydegom te gemoete, Mer vijf van desen waren sot 
ende vijf waren wijs, die sotte namen haer lampen, 
ende en hebben geen olye met haer genomen Mer die 
wijse namen olye in haer vaten, met haer lampen. 
Doen nv die bruydegom vertoefde, werden si alle 
slaperich ende sliepen, Mer ter middernacht, so 
isser eenen roep geschiet, Siet, die bruydegom 
coemt, gaet wt hem te gemoete, Doen stonden alle 
dese maechden op ende verchierden haer lampen, Mer 
die sotte spraken totten wijsen, Geeft ons van uwe 
olye, want onse lampen worden wtgebluscht. Doen 
antwoorden die wijse, ende spraken, Dat en sal 
niet sijn, op dat ons ende v niet en gebreke, mer 
gaet totten genen diese vercoopen, ende coopt voor 
v seluen. Ende doen si ghingen om te coopen, doen 
quam dye bruydegom, ende die daer bereyt waren, 
sijn met hem in gegaen totter bruyloft, ende die 
dore wert ghesloten. Ten laetsten quamen ooc die 
ander maechden, ende spraken, here Here doet ons 
op, Mer hi antwoorde, ende sprack Voorwaer segge 
ic v, ic en ken v niet. Daeromme soe waect, want 
ghi en weet noch den dach noch die vre, in welcke 
die sone des menscen comen sal. 

Ghelijc als een mensche die een vreemt landt 
reysde, ende riep sijn knechten, ende dede haer 
sijn goet, Den eenen gaf hi vijf pont, den anderen 
twee pont, ende den derden een pont, eenen 
yegelijcken nae sijn vermogen, ende is wech 
gereyst, Doen ginc die een die vijf pont ontfangen 
hadde, ende heeft daer mede also gewrocht ende 
heefter noch vijf ander pont toe gewonnen. 
Desgelijc oock die twee pont ontfangen hadde, 
heeft twee ander daer toe gewonnen, Mer die een 
pont ontfanghen hadde ginc wech, ende maecte een 
kuyle inder aerden, ende heeft sijns heeren gelt 
daer in gegrauen. Ouer een lange tijt quam die 
here deser knechten, ende heeft rekeninge met hen 
gehouden, Ende tot hem is ghecomen die knecht die 
vijf pont ontfangen hadde, ende heeft voor hem 
gebrocht noch ander vijf pont, ende sprac, Here 
ghi hebt mi vijf pont gedaen, Siet daer, ic hebbe 
daer mede ander vijf pont gewonnen, Ende sijn here 
heeft tot hem gesproken, Ey du goede ende getrouwe 
knecht, ouer luttel soo hebdy getrouwe geweest, ic 
wil di ouer vele setten, gaet in tot die blijscap 
ws heeren, Doen quam oock, die daer twee pont 
ontfangen hadde, ende sprac, Here ghy hebt mi twee 
pont gedaen Siet daer, ic hebbe metten seluen twee 
ander gewonnen, Ende sijn here sprac tot hem Ey 
ghi goede ende ghetrouwe knecht, ghi hebt ouer 
luttel getrouwe geweest, ic wil di ouer vele 
setten, gaet in totter blijscap ws heerenDoen quam 
ooc die daer een pont ontfangen hadde ende sprac, 
Here ic wiste dat ghi een hart man sijt, ghy 
maeyt, daer ghi niet gesaeyt en hebt, ende 
vergadert dat ghi niet gestroeyt en hebt, ende so 
vreesde ic v, ende ghinc henen, ende groef dat 
pont inder aerden, Ende siet, daer hebdi dat v is, 
Sijn Here antwoorde, ende sprac tot hem, Du schalc 
ende traghe knecht, wist ghi dat ick maye, daer ic 
niet ghesaeyt en hebbe, ende vergadere daer ic 
niet gestroeyt en hebbe, Daerom sout ghy mijn gelt 
totten wisselaren ghedraghen hebben, ende als ic 
gecomen ware, hadde ic dat mijne tot mi genomen 
met den woecker, Daerom so neemt van hem dat pont, 
ende gheuet hem die thien pont heeft, Want wie 
daer heeft, sal gegheuen worden, ende sal 
oueruloedich sijn Ende die niet en heeft, sal ooc 
van hem genomen worden, dat hi heeft, Ende worpt 
den onnutten knecht in die wterste duysternisse, 
daer sal weeninge sijn, ende crijsselinge der 
tanden. 

Maer als die sone des menscen comen sal in sijn 
heerlicheit, ende alle engelen met hem, dan sal hi 
sitten op den stoel sijnder heerlicheyt, ende alle 
dat volc sal voorhem vergadert worden, ende hi 
salse van malcanderen sceyden, gelijc als die 
herder die scapen vanden bocken sceydet, ende hi 
sal die scapen tot sijnder rechter hant stellen, 
ende die bocken totter slincker hant, Dan sal die 
Coninc seggen den genen die tot sijnder rechter 
hant sijn sullen, Comt hier ghi gebenedide mijns 
vaders besidt dat rijc, dat v bereyt is vanden 
beghinne der werelt, Want ic ben hongerich 
geweest, ende ghi hebt mi gespijst, Ic ben 
dorstich geweest, ende ghi hebt mi te drincken 
gegeuen. Ic ben een gast geweest, ende ghy hebt mi 
geherbercht, Ic ben naect geweest, ende ghi hebt 
mi gecleet, Ic ben cranc geweest, ende ghi hebt mi 
besocht, Ic ben geuangen gheweest, ende ghi sijt 
tot mi gecomen. Dan sullen hem die rechtuaerdige 
antwoorden, ende seggen, HERE, wanneer hebben wi v 
ghesien hongerich, ende hebben v gespijst? oft 
dorstich, ende hebben v drincken gegeuen? ende 
gast gesien, ende geherbercht, oft naect, ende v 
gecleet? oft wanneer hebben wi v ghesien cranc oft 
geuangen, ende sijn tot v gecomen? Ende die coninc 
sal antwoorden ende haer seggen, Voorwaer ic segge 
v, wat ghi van desen mijnen alder minsten 
broederen gedaen hebt, dat hebt ghi mi gedaen. Dan 
sal hi ooc seggen totten genen die tot sijnder 
slincker hant zijn sullen, Gaet wech van mi ghi 
vermaledide, in dat eewige vier, dat bereyt is den 
duuel ende sijn engelen, Ic ben hongerich geweest, 
ende ghi en hebt mi niet gespijst, Ic ben dorstich 
geweest, ende ghi en hebt mi niet te drincken 
gegeuen Ic ben een gast geweest, ende ghi en hebt 
mi niet geherbercht, Ic ben naect geweest, ende 
ghi en hebt my niet gecleet, Ic ben cranc ende 
geuangen geweest, ende ghi en hebt mi niet besocht 

Dan sullen si hem ooc antwoorden, seggende, HERE, 
wanneer hebben wi v gesien hongherich, oft 
dorstich, oft een gast, oft naect, oft cranc, oft 
gheuangen ende wi v niet ghedient en hebben? Dan 
sal hi haer antwoorden, seggende, Voorwaer segge 
ic v, wat ghi niet gedaen en hebt eenen van desen 
alder minsten, dat en hebt ghi ooc mi niet gedaen. 
Ende dese sullen ghaen in die eewige pijn, mer die 
rechtuaerdige int eewich leuen 

Matteüs 26:1-75 

ENde het gheschiede, na dat Iesus alle dese 
woorden voleynt hadde, dat hi tot sinen discipulen 
sprac, Ghi weet, dat nae twee dagen Paesschen 
wort, ende dye sone des menscen sal geleuert 
worden, op dat hi ghecruyst worde 

Doen sijn vergadert die princen der Priesteren 
ende die Scriftgeleerden, ende die oudtste des 
volcx, inden palayse vanden prince der Priesteren, 
die Cayphas genaemt was, ende hielden eenen raet, 
hoe si Iesum met liste vangen, ende dooden 
mochten, Ende spraken, Niet in die feestdach, op 
datter gheen oploop int volc en gesciede. 

Doen nv Iesus was tot Bethanien int huys van Simon 
den malaetscen, ginc tot hem een vrouwe hebbende 
een glas met costelijcken water, ende goot dat wt 
op sijn hooft, daer hi ter tafelen sadt, Doen dat 
sijn discipulen sagen, sijn si veronwaerdicht 
geworden, seggende, Waer toe dient desen verloren 
cost, dese salue hadde mogen dier vercocht ende 
den armen gegeuen worden. Iesus dit merckende, 
sprac tot haer Waeromme sidy deser vrouwen 
moeylijc? si heeft een goet werc gewrocht aen mi, 
want ghi hebt altijt armen bi v, maer mi en suldy 
altijt niet hebben, Datse dese salue ouer mijn 
lijf heeft ghegoten, dat heeftse daer omme gedaen, 
datmen mi begrauen sal Voorwaer ic segge v, Waer 
dit Euaugelium ghepredict sal worden inder 
geheelder werelt, daer salmen ooc segghen tot 
haerder gedachtenisse wat si gedaen heeftDoen 
ghinc een vanden twaeluen ghenaemt Iudas Iscarioth 
totten Princen der Priesteren, ende sprac Wat 
wildi mi geuen, ende ic sal hem v leueren. Ende si 
boden hem dertich silueren penningen, Ende van 
desen tijde voort so socht hi bequamheyt om dat hi 
hem leueren soude 

Opten eersten dach des sueten broots sijn tot 
Iesum die discipulen gecomen, seggende, Waer wildi 
dat wy v bereyden sullen dat paeschlam te eten? 
Ende hi heeft geseyt, Gaet inder stadt tot eenen, 
ende segt hem, Die meester doet v seggen, Mijnen 
tijt is bi ghecomen ic wil bi v mijnen paeschlam 
houden met mijn discipulen, Ende die discipulen 
deden gelijc Iesus haer beuolen hadde, ende si 
bereyden dat paeschlamEnde alst auont geworden 
was, so ghinc hi sitten ter tafelen, met sinen 
twaelf Apostelen. Ende doen si aten so sprac hi, 
Voorwaer segge ic v, een van v lieden sal mi 
verraden, ende die discipulen werden seer bedroeft 
ende een yegelijc begost tot hem te spreken, ende 
seyden, HERE ben ict? Iesus antwoorde ende sprac, 
Die zijn hant met mi inder scotelen steect, die 
sal mi verraden Die sone des menscen gaet ghelijck 
van hem gescreuen is, Mer wee dien mensce door 
welcken die sone des menschen verraden sal worden, 
het waer hem beter dat die mensce noyt geboren en 
ware. Doen antwoorde Iudas, die hem verriet, ende 
sprack, Ben ickt meester? Hi sprac tot hem, Ghi 
hebbet gheseyt. 

Ende doen si aten, so nam Iesus dat broot, ende 
dancte, ende bract, ende gaft sinen discipulen, 
ende sprac, Neemt, eet dit is mijn lichaem, Ende 
hi nam den kelc, ende dancte, ende gaft haer ende 
sprac, Drinct alle hier wt, Dit is mijn bloet des 
nieuwen testaments, dat voor veel menscen wt 
gestort sal worden, tot vergiffenis der sonden, 
Ende ic segge v, Ic en sal van nv voort aen niet 
meer drincken vandervruchte des wijngaerts, tot in 
dien dach dat ic die nieu drincken sal met v, int 
rijc mijns vaders, Ende na dat si den lofsanc 
gesproken hadden ghingen si wt aenden 
OlijfberchDoen sprac Iesus tot haer, In deser 
nacht sult ghy alle geargert worden in mi, Want 
daer is gescreuen, Ic sal den herder slaen, ende 
die schapen der cudden sullen verstroyt werden, 
Mer wanneer ic verrijsen sal, so sal ic v voorgaen 
in Galileen, Petrus antwoorde, ende sprac tot hem, 
Al waert dat si alle in v verargerden, so en sal 
ic nochtans nemmermeer in v verargeren. Iesus 
sprac tot hem, Voorwaer ic segge v dat, ghi in 
deser nacht, eer den haen craeyt, suldy mi 
driemael versaken, Ende petrus sprac tot hem, Al 
waert dat ic met v moest steruen, so en wil ic v 
niet versaken, Ende desghelijcx seyden alle die 
discipulen Doen is Iesus met haer gecomen in een 
velt dat Gethsemani hiet, ende sprack tot sinen 
discipulen, Sidt hier tot ic derwaerts gae, ende 
bidde. Ende als hi tot hem genomen hadde Petrum, 
ende die twee sonen van Sebedeus heeft hi begonnen 
droeuich ende bedruct te worden. Ende Iesus sprac 
tot haer, Mijn siele is bedroeft totter doot toe, 
Blijft hier, ende waect met mi, Ende hi ginck een 
luttel voorder, ende viel neder op sijn aensicht, 
biddende, ende sprac, Mijn vader, ist mogelijc, so 
laet van mi gaen desen kelc, nochtans niet gelijc 
ic wil, mer so ghi wilt Ende hi quam tot sinen 
discipulen, ende hi heeftse slapende geuonden ende 
sprac tot Peeter, en cont ghi niet een vre met mi 
waken? Waect ende bidt, op dat ghi niet en valt in 
temptatien, Den geest is gewillich, mer tvleesch 
is cranc 

Ten anderen male ginc hi wech ende badt, seggende 
Mijn vader, ist niet mogelijc dat dese kelc van mi 
gae ten si dat icken drincke, so moet uwen wille 
geschien Ende hi quam ende vantse wederom 
slapende, ende haer oogen waren beswaert, Ende hi 
liet haer, ende ginc wederom, ende badt ten derden 
male, ende sprac die selfde woorden Doen quam hi 
tot sijn discipulen, ende sprac Slaept nv, ende 
rust, Siet, die vre is ghecomen, dat des menscen 
sone inder sondaren handen geleuert sal worden, 
Staet op, laet ons gaen, Siet, hi is hier bi, die 
mi leueren sal. 

Ende noch sprekende, siet Iudas een vanden 
twaeluen, is gecomen, ende met hem een grote 
scare, met sweerden ende stocken, gesonden vanden 
princen der priesteren ende vanden ouderen des 
volcx. Ende die verrader heeft haer een teeken 
gegeuen, seggende, Den genen die ic cussen sal, 
dat is die selue, vangt hem. Ende haestelijck tot 
Iesum comende, so sprac hi, Weest gegroet meester 
Ende hi heeft Iesum gecust, Ende Iesus seyde tot 
hem, Vrient, waerom sidy gecomen, Ende doen zijn 
si aen gecomen, ende sloegen haer handen aen 
Iesum, ende si vinghen hem 

Ende siet, een vanden genen die met Ihesum waren 
stac sijn hant wt, ende heeft sijn sweert wt 
getogen, ende sloech den dienaer vanden hoochsten 
priester sijn oore af. Doen sprac Iesus tot hem, 
Doet v sweert in zijn plaetse want alle die 
tsweert nemen om te slaen, sullen metten sweerde 
vergaen, Oft meyndy dat ic nv mijnen vader niet 
bidden en mach, ende dat hi mi seynden sal meer 
dan twaelf legioenen der engelen, Hoe sullen dan 
die scriftueren veruult worden? Want het moet also 
geschien 

In dese vre sprac Iesus totten scaren, Ghelijck 
tot eenen moordenaer so sidy wtgegaen met sweerden 
ende stocken om mi te vangen, ende ic was 
dagelijcx bi v leerende inden tempel, ende ghi en 
hebt mi niet geuangen, Mer dit is al gesciet, om 
dat die scriftueren der Propheten volbracht souden 
worden Doen hebben hem alle die discipulen 
gelaten, ende sijn geuloden, Maer die Iesum 
geuangen hadden, brochten hem tot Cayphas den 
prince der priesteren, daer die scriftgeleerden 
ende die ouders vergadert waren, Peeter volchde 
hem na van verren, tot in die sale vanden prince 
der priesteren. Ende binnen ingegaen sijnde, so 
ghinc hi sitten binnen bi die dienaren, om dat hi 
dat eynde sien soude, Mer die princen der 
Priesteren ende die ouders, ende den geheelen 
raet, sochten valsce getuygenisse tegen Iesum, om 
dat si hem ter doot leueren souden, mer si en 
vonden geene, Ende hoe wel dat vele valsce 
getuygen daer gecomen waren, so en hebben si doch 
geen geuonden. Mer ten laetsten so sijnder twee 
valsce ghetuyghen ghecomen, ende seyden, Dese 
heeft gheseyt, Ic mach den tempel Gods afbreken, 
ende in drie dagen weder op tymmerenEnde die 
prince der priesteren stont op, ende sprac tot 
hem, En antwoordi niet, Ist waer, dat dese tegen v 
getuygen? Mer Iesus sweech. Ende die prince der 
priesteren antwoorde ende sprac, Ic besweer v 
biden leuendigen God, dat ghi ons segt oft ghi 
sijt Cristus die sone Gods. Iesus sprac tot hem 
Ghi hebbet geseyt, Nochtans so segge ic v lieden, 
Van nv voort aen so suldy den sone des menscen 
sien sitten aender rechter hant der cracht ende 
ooc sien comen in die wolcken des hemels. Doen 
scoorde die prince der priesteren sijn cleederen, 
seggende, Hy heeft geblasphemeert, wat behoeuen wi 
meer getuigen? Siet, nv hebdi zijn blasphemie 
gehoort, wat dunct v? Si hebben antwoordende 
gesproken, Hi is sculdich der doot. Doen spogen si 
hem in sijn aenscijn, ende sloegen hem met 
vuysten, Ende sommige sloeghen hem in sijn 
aensicht, seggende, Propheteert ons Christe Wie is 
die gene die v geslagen heeft 

Peeter sadt buyten in die sale, ende een 
dienstmaecht quam tot hem, seggende, Ende ghi 
waert ooc met Iesu van Galileen. Mer hi loochende 
dat voor haer allen, seggende, Ic en weet niet wat 
ghi segt. Ende doen hi ter doren wtginc, so heeft 
hem een ander gesien, ende sprac totten genen die 
daer waren, Dese was ooc bi Iesum van Nazarenen, 
Ende hi heeft weder geloochent, met eenen eede, 
seggende, Ic en kenne den man niet Ende 
cortelijcdaer na so quamen tot hem die gene die 
daer stonden, ende seyden tot Petrum, Warachtelijc 
ghi sijt ooc van die lieden, Want v sprake maect v 
openbaer, ende doen begost hi te veruloecken ende 
te sweeren, dat hi den man niedt en kende, Ende 
terstont hier na craeyde den haen, ende doen wert 
Peeter gedachtich des woorts Iesu, die tot hem 
geseyt hadde, Eer den haen craeyt, soo suldi mi 
drye mael loochenen, doen ginc hi wt ende weende 
bitterlijc 

Matteüs 27:1-64 

DEs morgens hielden die princen der priesteren, 
ende die ouders des volcx raet tegen Iesum, om hem 
ter doot te helpen, Ende si hebben hem gebonden, 
ende geleyt, ende geleuert Pontio Pilato den 
president van Rome 

Iudas die Iesum gheleuert hadde, doen siende dat 
Iesus totter doot verwesen was, so beroudet hem, 
ende hi bracht den Princen der priesteren ende den 
Ouderen die dertich silueren penningen weder, 
seggende, Ic hebbe gesondicht leuerende dat 
rechtuaerdich ende onnoosel bloet. Ende si 
spraken, Wat leyter ons aen, Siet ghi toe ende 
doen werp hi die silueren penningen inden tempel, 
ende hi is van daer gegaen, ende heeft hem met 
eenen stric geworcht 

Die Princen der priesteren namen die silueren 
penningen, ende spraken, Ten is niet geoorlooft, 
dat wi dese penningen in Gods kiste leggen, want 
dit is bloetgelt, Ende daer op raet gehouden 
hebbende, so hebben si daer mede gecocht eenen 
potbackers acker, om die pelgrims daer in te 
begrauen, ende hierom is dezen acker genoemt 
geworden, den acker des bloets, tot op desen 
tegenwoordigen dach. Doen is veruult gheweest dat 
door Iheremiam den propheet voorseit was, 
seggende, ende si hebben genomen dertich silueren 
penningen, daer mede dat betaelt wert, datter 
gecocht was, dwelc si gedacht hebben vanden 
kinderen van Israel, ende hebben hem gegeuen 
totten potmakers acker, Gelijc die Here mi beuolen 
heeftEnde Iesus stont voor den President Pylatus, 
ende die President vraechde hem, seggende, Sijt 
ghi die coninc der Ioden? Ende Iesus sprac tot 
hem, Ghi segget, ende doen hi besculdicht wert 
vanden hoogen priesteren ende vanden Ouders, so en 
heeft hi niet gheantwoort. Ende doen sprac Pylatus 
tot hem, En hoordi niet hoe sterckelijc dat si v 
besculdigen? Ende Iesus en antwoorde hem nyet een 
woort, Also dat die President wonderlijcken seer 
verwondert wert, Die President was inder feesten 
van Paesscen gewoone, den volcke los te geuen een 
gheuangen, den welcken si wilden Ende hi hadde 
doen eenen merckelijcken ende welbekenden 
geuangen, die Barrabas hiete Ende daer si 
vergadert waren heeft Pylatus gesproken Den 
welcken van tween wildi dat ic v los laten sal, 
Barrabas oft Iesum, diemen Christus noemt? want hi 
wist wel dat si Iesum door nijdicheyt geleuert 
hadden. 

Ende doen Pylatus op sinen rechters stoel sat, soo 
heeft tot hem sijn huysurouwe gesonden, seggende, 
En hebt ghi doch niet te doen metten 
rechtuaerdigen mensce, want om sinen wille so 
hebbe ic heden inden droom vele geleden, Mer die 
princen der priesteren ende die Ouders hebben den 
scharen des volcx onderwesen dat si Barrabam 
begeeren souden, ende dat si Iesum souden dooden. 
Die President heeft haer geantwoort ende 
gesproken, Den welcken wildi van desen tween dat 
ic v los late? Si spraken, Barrabam. Pylatus sprac 
tot haer lieden, wat sal ic dan met Iesu doen die 
Christus ghenaemt wort? Ende si spraken alle, Laet 
hem cruycen, ende die President seyde, Wat quaet 
heeft hi gedaen? Ende si riepen te meer seggende, 
laet hem cruycen. Pylatus siende dat hi niet en 
profiteerde, mer datter meerder oploop onder dat 
volc wert, so heeft hi water genomen, ende sijn 
handen voor tvolc gewasscen, seggende, Ic ben 
onsculdich des bloets van desen rechtuaerdigen, 
siet ghi toe Ende dat geheel volc heeft geantwoort 
ende gesproken, Sijn bloet come op ons ende op 
onse kinderen, Doen liet hi hen Barrabam vry, mer 
liet Iesum geesselen, ende heeft hem haer lieden 
geleuert om gecruyst te worden Doen namen die 
crijschknechten des Presidents, Iesum, ende leyden 
hem int rechters huys, ende si hebben tot hem 
vergadert alle dat geselscap, ende na dat si hem 
ontcleet hadden, so hebben si hem omgegeuen eenen 
purpuren mantel, ende vlochten een doornen croone, 
ende si hebbense op sijn hooft geset ende in zijn 
rechter hant een riet gegeuen, ende voor hem 
knielende, so hebben si hem bespot, seggende, 
Weest gegroet lieue coninc der Ioden, ende si 
spogen op hem, Ende so hebben si dat riet genomen, 
ende sloegen daer mede zijn hooft ende na dat si 
hem bespot hadden, so trocken si hem den mantel 
wt, ende cleeden hem met zijn cleederen, Ende si 
hebben hem van daer geleit, om dat si hem cruycen 
souden, Ende wter stat gaende, so hebben si 
geuonden eenen mensche vander stadt Cyrene, die 
Simon ghenaemt was, ende desen hebben si daer toe 
gedwongen, om dat cruys Iesu te dragen, ende si 
zijn gecomen inder plaetsen die Golgotha genaemt 
is, welcke is die plaetse Caluarie, Ende si hebben 
hem gegeuen te drincken azijn met galle gemengt, 
Ende doen hijt ghesmaect hadde, so en wilde hijt 
niet drincken.Na dat si hem gecruyst hadden, so 
hebben si sijn cleederen ghedeylt, het lot daer 
ouer worpende, op dat veruult soude worden, dat 
door den Propheet geseyt is. Si hebben mijn 
cleederen onder haer gedeilt, ende ouer mijn cleet 
hebben si dat lot geworpen, Ende si saten ende 
wachten hem, Ende si setten bouen sijn hooft die 
sake van sijnder doot bescreuen, Dese is Iesus die 
coninc der Ioden. Doen werden met hem gecruyst 
twee moordenaren, die een aen sijn rechter side, 
ende die ander aen sijn slincker side. 

Die voorbi gingen lachterden hem, ende si scudden 
haer hoofden, ende spraken. V ach, ghi die 
destrueert den tempel Gods, ende inden derden dage 
dien wederom op tymmert, helpt v seluen, sidi die 
sone Gods, so coemt vanden cruyce. Desgelijcx ooc 
die princen der priesteren, hem bespottende metten 
scriftgeleerden ende metten ouders seyden. Hi 
heeft ander lieden geholpen ende gesont gemaect, 
ende hi en can hem seluen niet gehelpen noch 
ghesont maken. Is hi coninc van Israel, so laet 
hem nv vanden cruyce comen, ende wi sullen hem 
gheloouen. Hy heeft in God betrout, Laet God hem 
nv verlossen ist sake dat hi wilt, Want hi heeft 
geseyt. Ic ben de soon Gods Ende dit selue 
verweten hem ooc smadelic die moordenaren die met 
hem gecruyst waren.Ende vander sester vren, wert 
een duysternisse ouer dat geheel lant totter 
negenster vren, ende ontrent der negender vren, so 
riep Iesus met een grote stemme, seggende, Eli, 
eli lamma asabthani. Dat is, mijn God mijn God, 
waerom hebdi mi gelaten? Die somige vanden ghenen 
die daer stonden, doen si dat hoorden, so spraken 
si. Dese roept Heliam. Ende terstont liep een 
onder haer, ende nam een spongie ende vuldese met 
azijn ende hi stact op een riet ende ghaf hem te 
drincken. Dye ander spraken. Hout op, laet sien 
oft Helias hem sal comen verlossen. Iesus riep 
weder luyde ende hi gaf sinen geest, Ende siet, 
dat voorhangsel des tempels is gescoort in twee 
stucken van bouen tot beneden. Ende die aerde 
beefde, die steenen sijn gheschoort, ende dye 
grauen sijn open ghedaen, ende veel lichamen der 
heyligen van dien die geslapen hadden sijn 
opgestaen, ende wten graue gegaen na sine 
verrijsenisse, ende sijn ghecomen in die heylige 
stadt, ende si hebben hem veel menschen 
geopenbaert. Die hooftman Centurio ende die ghene 
die met hem Iesum bewaerden, Doen si die 
aertbeuinge sagen, ende dat daer gesciede, so zijn 
si seer veruaert geworden, seggende, Warachtich 
dese was die sone Gods. Daer waren vele vrouwen 
van verre dit aensiende, die Iesum geuolcht waren 
wt Galileen, ende hadden hem ghedient. Onder 
welcke was Maria Magdalene, ende Maria die moeder 
Iacobi, ende Ioses ende die moeder der kinderen 
Zebedei Doent auont geworden was, so quam een 
rijck man van Arimathia, die Ioseph genoemt was, 
die ooc Iesus discipel was, dese ghinc tot Pylatus 
datmen hem dat lichaem geuen soude, Ende na dat 
Ioseph dat lichaem ontfangen hadde, so want hi dat 
in eenen suueren lijnen doec, ende heeft dat 
geleyt in zijn eygen nyeu graf, dat hi in steen 
hadde doen wthouwen, Ende hi wentelde eenen groten 
steen aende dore vanden graue, ende is wech 
gegaen. 

Daer waren Maria Magdalena ende die ander Maria, 
sittende tegen dat graf, Ende des anderen daechs, 
die na den bereydage is volgende, sijn die princen 
der Priesteren, ende die pharizeen tot Pilatum 
tsamen gecomen, seggende. Heere wi hebben gedacht, 
dat die verleider gesproken heeft noch leuende. Na 
drie dagen sal ic verrisen Hierom so gebiet dat 
graf bewaert te worden, tot inden derden dage, op 
dat sijn discipulen by auontueren niet en comen 
ende stelen hem, ende dat si dan totten volcke 
niet en seggen, hi is vander doot verresen, ende 
so sal die laetste dwalinge arger sijn dan 
deerste. Ende Pylatus sprack tot haer. Ghi hebt 
bewaerders, Gaet ende bewaert hem gelijc ghi weet. 
Ende si gingen wech ende bewaerden dat graf metten 
wachters, ende segelden den steen. 

Matteüs 28:1-20 

INden auont vanden vierdage dye begost te schijnen 
opten eersten dach nae den Sabboth, so is ghecomen 
Maria Magdalena, ende die ander Marien, om dat si 
dat graf Cristi sien souden. Ende siet, daer is 
een grote aertbeuinge gesciet. Ende die engel Gods 
is vanden hemel neder gedaelt, ende bi dat graf 
comende, so heeft hi den steen van de dore des 
graefs afgewentelt, ende hi ghinc op den steen 
sitten, ende sijn aenscijn was gelijc blixem, ende 
zijn cleederen wit gelijc sneeu. Ende door vreese 
ende veruaertheyt van desen Engel, sijn die 
wachters veruaert, ende als dode menschen 
gheworden. 

Die engel sprac totten vrouwen Ghi vrouwen en 
vreset v niet, ic weet dat ghi Iesum die gecruyst 
is soect Hi en is hier niet, hi is verresen, 
gelijc hi geseyt heeft Coemt hier ende siet die 
plaetse, daer die HERE geleyt was, gaet haestelic 
ende segt sinen discipulen, dat hi vander doot 
verresen is Ende siet, hi sal v voorgaen in 
Galileen, daer suldi hem sien. Siet, ic heb v dit 
geseit Ende dese vrouwen gingen snellic vanden 
graue met vreesen, ende met groter bliscap, ende 
si liepen om dit den discipulen te bootscappen. 
Ende als si gingen om zijn discipulen te 
bootschappen. Siet, doe quam Iesus haer te 
gemoete, seggende. God groet v, ende sijn tot hem 
ghegaen, ende hebben sijn voeten gehouden, ende 
vielen voor hem neder. Doe sprac Iesus tot haer, 
En vreest niet, gaet henen ende bootscapt mijnen 
broederen dat si gaen in Galileen, ende daer 
sullen si mi sien, ende doen dese vrouwen gingen, 
siet so quamen somige vanden wachters inder stadt, 
ende vercondichden den hoogen priesteren, al dat 
si gesien hadden, Ende si vergaderden metten 
ouders, ende hielden eenen raet, ende si gauen den 
crijchknechten gelts genoech ende spraken, Segt 
dat sijn discipulen des nachts hem ghestolen 
hebben te wile dat wi sliepen. Ende ist sake dat 
dit wt coemt voor den president, so sullen wi hem 
stillen, ende v daer af vry maken. Ende si hebben 
dat gelt genomen ende deden als si geleert waren. 
Ende dit woort is verbreyt biden Ioden, tot huyden 
op desen dach. 

Die elf discipulen gingen in Galileen opten berch 
daer Iesus haer bescheyden hadde, Ende doem si hem 
sagen, so vielen si voor hem neder, maer de 
sommige van haer twifelden. Ende Iesus ginc tot 
haer segghende, Mi is alle macht ghegeuen inden 
hemel ende inder aerden. Hieromme gaet ende leert 
alle volc, haer lieden doopende inden naem des 
vaders, des soons, ende des heyligen geests. 
Leerende haer houden, al dat ic v beuolen hebbe, 
ende siet, ic ben bi v, alle die dagen totten 
eynde der werelt. 

