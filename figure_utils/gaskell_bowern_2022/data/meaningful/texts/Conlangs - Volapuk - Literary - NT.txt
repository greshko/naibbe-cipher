GOSPUL MA MATTHAEUS 

KAPIT : I 

Tribütabim Yesusa : Kristus, son ela David : son 
ela Abraham. 

Abraham äfatom eli Isaac; Isaac äfatom eli 
Iacob; Iacob äfatom eli Iuda e blodis oma; 

Iuda äfatom lä Thamar eli Phares, ed eli Zara; 
Zara äfatom eli Esron; Esron äfatom eli Aram; 

Aram äfatom eli Aminadab; Aminadab äfatom eli 
Naasson; Naasson äfatom eli Salmon; 

Salmon äfatom lä Rachab eli Booz; Booz äfatom 
lä Ruth eli Obed; Obed äfatom eli Isai; 

Isai äfatom hiregi : David; hireg David äfatom 
lä jiviudan ela Urias eli Salomon; 

Salomon äfatom eli Roboam; Roboam äfatom eli 
Abias; Abias äfatom eli Asa; 

Asa äfatom eli Iosaphat; Iosaphat äfatom eli 
Ioram; Ioram äfatom eli Ozias; 

Ozias äfatom eli Ioatham; Ioatham äfatom eli 
Achaz; Achaz äfatom eli Ezechias; 

Ezechias äfatom eli Manasses; Manasses äfatom 
eli Amos; Amos äfatom eli Iosias; 

Iosias äfatom eli Iechonias e blodis omik, timü 
xil lü «Babylon. 

Pos xil lü Babylon, Iechonias äfatom eli 
Salathiel; Salathiel äfatom eli Zorobabel; 

Zorobabel äfatom eli Abiud; Abiud äfatom eli 
Eliachim; Eliachim äfatom eli Azor; 

Azor äfatom eli Eliud; 

Eliud äfatom eli Eleazar; Eleazar äfatom eli 
Mathan; Mathan äfatom eli Iacob; 

Iacob äfatom eli Ioseph : himatan ela Maria, se 
kel Yesus Kristus panemöl pemotom. 

So num gonidotas valik de Abraham jü David 
äbinon degfol, ed ut de David jü xil lü Babylon 
degfol, ed ut de xil lü Babylon jü Kristus 
degfol. 

Moted Yesusa : Kristus ejenon so: ven mot omik : 
Maria ämatirajanof ko Ioseph, äplakoy, das büä 
ikobikons, pigrodükof fa Saludalanal. 

Ioseph : himatan ofa, bi äbinom man ritik, e no 
ävilom jonetükön ofi len jemodastafäd, 
ädesinom ad lüvön kläno ofi. 

Ab, du älabom tikodi at, in drim silanan Söla 
ädajonom oki lo om, ed äsagom ome: «O Ioseph : 
son ela David! no dredolöd ad lasumön eli Maria 
: jimatan olik! ibä ut, kel pefatom in of, binom 
sek Saludalanala. 

Omotof soni, keli onemol Yesusi; om ga olelivükom 
pöpi de sinods onik». 

Atos valik ejenon, dat utos pöfölon, kelosi Söl 
espikom dub profetan: 

«Ekö! jivirgan ogrodikof, ed omotof soni, keli 
onemoy eli Emmanuel», kela tradutod binon : God 
binom ko obs. 

Igalikölo se slip okik, Ioseph ädunom utosi, 
kelosi silanan Söla ibüdom ome, ed älasumom 
jimatani okik, 

e no äkosädom geniko ko of, jüs imotof 
balidsoni oka; ed änemom omi Yesusi. 

KAPIT : II 

Ven nu Yesus pimotom, tö Bethlehem in Yudän 
timü hireg : Herodes, ekö! sapans anik se 
lofüdän äkömoms ini Hierusalem, ed äsäkoms: 

«Kiöpo reg änu pemotöl Yudanas binom-li? 
Elogobs in lofüd steli omik, ed ekömobs ad 
stimodön omi». 

Ven reg : Herodes älelilom atosi, äfäkikom, ed 
elans valik di Hierusalem ko om; 

ed ikobükölo lekultanis e bibinolavanis valikis 
pöpa, äsäkom omes, kiöpo Kristus pömotom. 

Äsagoms ome: «Tö Bethlehem in Yudän; ibä so 
pepenos dub profetan: 

Ed ol : Bethlehem, ol : Yudän, leno binol 
bapikün pö plins Yudäna : bi se ol geidan 
osüikom, kel okälom pöpi obik : Yisraelän». 

Täno Herodes äbüedom vokön kläniko 
lofüdasapanis, ed äkoedom nunön omis kuratiko 
timi, tü kel stel ipubon. 

Pos atos älesedom omis lü Bethlehem ko komit: 
«Vestigolsöd kuratiko tefü cil et, ed if 
utuvols omi, nunolsöd osi obe, dat i ob ogolob 
usio ad stimodön omi»! 

Posä ililoms regi, ädetävoms; ed ekö! stel, 
keli ilogoms in lofüd, äfogolon omis, jüs 
äbleibon stebön sus plad, kö cil ädabinom. 

Ven älogoms steli, äfredoms mu vemo. 

Ed inüstepölo ini dom, älogoms cili ko Maria : 
mot omik; ädokienoms dalestümo foi om; 
ämaifükoms diviärilis oksik, ed äblinoms ome 
legivotis: gold, boväl e mir. 

E bi pinunedoms in drim nemü God ad no gegolön 
lü Herodes, ädatävoms ve veg votik lü län 
oksik. 

Ven idetävoms, ekö! silanan Söla ädajonom oki 
in drim lo Ioseph ed äsagom: «Löädolöd, 
lasumolöd cili e moti omik, e fugolöd lü 
Lägüptän, e blibolöd us, jüs osagob ole! ibä 
Herodes osukom cili ad deidön omi». 

Älöädom, ed älasumom ün neit cili e moti 
omik, ed ädetävom lü Lägüptän. 

Äblibom us jü deadam ela Herodes; dat utos 
pöfölon, kelosi Söl isagom dub profetan: «Se 
Lägüptän evokob soni obik». 

Ven Herodes äküpom, das picütom fa 
lofüdasapans, äzunikom vemo, ed äbüedom 
deidön in Bethlehem ed in züamöp lölik ona 
cilis valik labü bäldot yelas tel e läs telas, 
bai tim, keli ivestigom de lofüdasapans. 

Täno utos päfölon, kelos pisagon dub Ieremias: 

«Vög in el Rama pelilon, plon, drenam e viam 
mödik; Rachel äbedrenof cilis okik, e no ävilof 
patrodön, bi no plu dabinons». 

Ven Herodes ideadom, ekö! silanan Söla ädajonom 
oki in drim lo Ioseph in Lägüptän, 

ed äsagom: «Löädolöd, sumolöd cili e moti 
omik, e gololöd lü län : Yisraelän; ibä utans 
edeadoms, kels äviloms deadön cili». 

Om nu älöädom, äkesumom cili e moti oma, ed 
äkömom ini län : Yisraelän. 

Ab ven älelilom, das Archelaus äbinom hireg in 
Yudän pla Herodes : fat okik, ädredom ad golön 
usio. In drim nemü God penunedölo ätävom täno 
lü topäd : Galileyän. 

Ed us elükömölo älomädükom oki ini zif 
Nazareth penemöl, dat utos pöfölon, kelos 
pesagon dub profetans, das pönemom elan di 
Nazareth. 

KAPIT : III 

Ün tims et el Ioannes : blunedan äbitom in 
däsärt Yudäna, ko predam: 

«Lecenolsöd! ibä regän sülas binon nilik». 

Ibä atan binom utan, keli profetan : Isaias 
ädiseinom, ven äsagom: 

«In däsärt vög vokom: Preparolsöd vegi pro 
Söl, kamükolsöd vegis oma»! 

Ioannes at älenlabom kloti jamodaherik, e 
zönüli küirik zü loin; nulüdot omik 
äbinädon me carads e miel natädik. 

Täno ägolons lü om elans di Hierusalem, 
valikans se Yudän e züamöps di Iordanis; 

ed äkoedons blunedön okis fa om in el Iordanis, 
du äkoefons sinodis oksik. 

E ven äloegom kömön farisetanis e sadukanis 
mödikis ad pablunedön fa om, äsagom omes: «O 
luvipärem! kin esevädükon oles, das öskeapols 
de cödetam lätik? 

Pololsöd täno flukis, kels pötons lä lecen; 

e no fatüitolsöd ad dalön sagön : Labobs eli 
Abraham as fat! Ibä sagob oles, das God kanom 
davedükön ele Abraham cilis se stons at. 

Cüd ya seaton lä vul bimas; bim alik, kel kludo 
no polon flukis gudik, podocöpon, e pojedon ini 
fil. 

Blunedob olis fe me vat ad lecein, ab utan, kel 
okömom pos ob, binom nämädikum, ka ob - no 
digädob ad polön sandalis oma - oblunedom olis 
me Saludalanal e me fil. 

Viän binon in nam omik, oklinükom cepagluni oka, 
obarakom greni okik ini grenabarak, ofilükom 
lebräni me fil nekvänovik». 

Täno Yesus äkömom de Galileyän lü Iordanis 
lü Ioannes ad pablunedön fa om. 

Ab Ioannes ästöpädom omi, ed äsagom: «Neodob 
ad pablunedön fa ol, e kömol-li lü ob»? 

Yesus ägesagom ome: «Leadolöd dunön obi! Ibä 
somo lönedos lü obs, ad fölön bligis valik». 
Täno äleadom dunön omi. 

Posä piblunedom, äxänom sunädo se vat, ed 
ekö! sül ämaifikon, ed äloegom nexänön 
Lanali Goda, ä kömön sui ok. 

Ed ekö! vög ätonon se sül: «Atan binom Son fa 
ob pelöföl, keli plidob vemo». 

KAPIT : IV 

Täno Yesus pädugom fa Lanal lü däsärt ad 
pablufedön fa diab. 

E posä icunom dü dels foldeg e neits foldeg, 
fino äfaemom. 

E ven blufodan ilükömom, äsagom ome: «If binol 
Son Goda, büdolöd täno, das stons at vedons 
bodeds»! 

Ab ägesagom: «Epenoy: Te de bod men no olifon, 
ab de vöd alik, kel kömon se mud Goda». 

Täno diab äkesumom omi lü zif saludik, ed 
äpladom omi sui kren tema, 

ed äsagom ome: «If binol Son Goda, stürolöd 
oli täno donio! epenoy ga: Okomandom oli 
silananes oka, ed opoloms oli su nams, dat no 
joikol futi olik ta ston». 

Ab Yesus äsagom ome: «Epenoy i : No sötol 
blufodön Söli : God olik»! 

Dönu diab äkesumom omi, efe lü bel vemo geilik, 
ed äjonom ome regänis valik vola, e glori onas, 

ed äsagom ome: «Onis valik ogivob ole, if 
prostärnol foi ob, e leplekol obi». 

Täno Yesus äsagom ome: «Moükolöd oli! o diab! 
Epenoy ga: Söli : God ola oleplekolöd, e te omi 
okultolöd»! 

Pos atos diab äklemom omi, ed ekö! silanans 
äkömoms ed ädünoms omi. 

Ven ilelilom, das Ioannes pifanäböpom, 
ägetävom lü Galileyän, 

älüvom eli Nazareth, ed älomädükom oki ini 
Capharnaum len lak topöl, in topäd di Zabulon e 
Nephthali, 

dat utos pöfölon, kelos pesagon dub profetan: 
Iesaias: 

«Län di Zabulon e län di Nephthali, veg lü 
lak, votaflanü Iordanis, Galileyän paganas. 

Pöp, kel äseadon in dag, elogon liti gretik, e 
love utans, kels äseadons in län e jad deada, 
lit esülöpikon». 

De tim et Yesus äprimom ad predön: 
«Lecenolsöd! ibä regän sülas binon nilik». 

Ven äspatom ve lak Galileyänik, älogom, das 
blods tel: Simon i Petrus penemöl ed Andreas : 
blod omik, äjedoms filäti ini lak, ibä äbinoms 
päskarans. 

Äsagom lü oms: «Sökolsöd obi! ed ovedükob 
olis päskaranis menas». 

Oms älüvoms sunädo filätis ed äsökoms omi. 

E fövölo vegami okik, älogom blodis votik tel : 
Iacobus : son ela Zebedaeus, e Ioannes : blod 
omik, kels in naf ko fat oksik : Zebedaeus 
änätükoms filätis oksik. Ävokom omis, 

ed älüvoms sunädo nafi e fati oksik, ed 
äsökoms omi. 

E Yesus äzitevom da Galileyän lölik, ätidölo 
in sünagogs, äpredölo gospuli dö regän, ed 
äsanölo malädis e liedis valasotikis in pöp. 

E sagäd tefü om äziikon da Süriyän lölik; ed 
äblinoy lü om malädanis malädas e dolas 
valasotikas; diabäbis, munamalädanis, 
lemölanis, ed äsanom onis valik. 

Trups mödik menas äsökons omi, se Galileyän, 
se elän Decapolis, se Hierusalem, se Yudän, e se 
topäds votaflanü Iordanis. 

KAPIT : V 

Ven Yesus älogom menamödotis, äbexänom beli; e 
ven iseidom oki, tidäbs omik äkömons lü om. 

Tän ämaifükom mudi okik, ed älejonom ones: 

«Beatiks utans binons, kels lubegons lanöfi, 
ibä lü ons regän sülas duton. 

Beatiks utans binons, kels lügons, ibä 
potrodons. 

Beatiks sufälikans binons, ibä ogerons taledi. 

Beatiks utans binons, kels faemons e soafons lü 
gid, ibä posatükons. 

Beatiks miserans binons, ibä pomiserons. 

Beatiks utans binons, kels labons ladäli klinik, 
ibä ologons Godi. 

Beatiks püdikodans binons, ibä ponemons cils 
Goda. 

Beatiks utans binons, kels papöjutons demü gid, 
ibä lü ons regän sülas duton. 

Beatiks binols, ven lukofoy olis, pöjutoy olis, e 
slänoy olis demü ob, 

fredolsöd e pleidolsöd! ibä mesed olsik in sül 
binon gretik; so ga epöjutoy profetanis, kels 
elifoms bü ols. 

Binols sal taleda; ab if sal vedonöv nensmelik, 
me kin osalöfükoy üfo? No plu gudon, kas ad 
pamojedön ed ad padästepön fa mens. 

Binols lit vola. Zif, kel topon löpo su bel, no 
kanon binön klänedik. 

I no filedoy lampadi, e pladoy oni disi grenimaf, 
ab pladoy oni sui litikipian, tän litastralon pro 
valikans, kels binons in dom. 

So lit olsik stralonös lo mens! dat logons 
vobodis gudik olsik e glorükons Fati olsik, kel 
binom in sül. 

No cedolsöd, das ekömob ad sälonön lonemi e 
vobodis profetanas! No ekömob ad sälonön, ab ad 
lölöfükön. 

Ibä vö! sagob oles, büä sil e tal upasetikons, 
ni el iota bal, ni diakritil bal lonema opasetikon 
büä fin dinas valik ujenon. 

Klu utan, kel finidon püliküni lonas at, e 
lejonon menes ma atos, ponemon puik in regän 
sülas; ab utan, kel dunon ma lons, e lejonon onis 
votanes, ponemon gretik in regän sülas. 

Ibä sagob oles, das, if gid olas no pluon tefü 
ut bibinolavanas e farisetanas, no onügolols ini 
regän sülas. 

Elilos, das esagoy büanes: No sötol deidön! ed 
utan, kel deidon, pocödeton fa cödalef. 

Ab sagob oles, das alan, kel zunikon nenkodiko ta 
blod okik, digädon ad pacödetön fa cödalef, 
das utan, kel sagon ta blod okik: Netäläktan 
digädon ad pacödetön fa sanhedrin, e das utan, 
kel sagon: Fopan digädon ad pajedön ini fil 
höla. 

If seimna blinol legivoti olik lü latar, ed us 
pö ol mem süikon, das blod olik labom bosi ta 
ol, 

leadolöd blibön ön jenet at legivoti olik us fo 
latar, gololöd büiko ad rekosilön oli ko blod 
ola, e gololöd täno ad sakrifön legivoti olik! 

Binolöd suno benomeugik kol tapalet olik, du nog 
binol su veg ko om! dat tapalet olik bo no 
lovegivom oli cödale, e cödal lovegivom oli 
gitädane, ed ol pafanäböpol! 

Vö! sagob ole: No osegolol se fanäböp, büä 
upelol fenigi lätik. 

Elilos, das pesagos: No sötol dulterön! 

Ab sagob oles, das ek, kel logedom ko desir lü 
vom, ya edulterom ko of in ladäl oka. 

If kludo log detik skänon oli, seletirolöd oni, 
e mojedolöd oni! ibä binos gudikum pro ol, das 
bal limas olik paperon, kas koap lölik ola 
pajedon ini höl. 

Ed if nam detik olik skänon oli, decöpolöd oni, 
e mojedolöd oni! ibä binos gudikum pro ol, das 
bal limedas olik paperon, kas koap lölik ola 
pajedon ini höl. 

Esagoy i: Utan, kel deteilom oki de jimatan okik, 
givomös ofe matiteilapenedi! 

Ab sagob oles: Alan, kel deteilom oki de jimatan 
oka, pläsif demü nepued, kodom, das dulterof, ed 
utan, kel matikom ko jimati-eteilölan, dulterom. 

Fovo elilols, das esagon büanes: No sötol 
miyulön, ab sötol fölön lo Söl yuli olik! 

Ab ob sagob oles: Leno yulolsöd! ni nämätü 
sül; ibä binon tron Goda; 

ni nämätü tal, ibä binon futabam oma; ni 
nämätü Hierusalem, ibä binon zif hirega 
gretik; 

ni sötol yulön nämätü kap olik, ibä no kanol 
vedükön heri bal vietiki u blägiki. 

Vöd olsik : si! binonöd : si! El nö! olsik : 
nö! Utos, kelos binon plö atos, binon badik. 

Elilols, das pesagos: Log tä log, e tut tä tut. 

Ab ob sagob oles ad no tadunön badani: ab kel 
flapon oli sui cüg detik, flekolöd lü utan i 
votiki! 

Ed if ek vilom cödädön ko ol ad dagetön 
nikloti olik, leadolöd dakipön ome i mänedi! 

If ek mütom oli ad kegolön mö liöl bal, 
gololöd ko om mö tels! 

Givolöd utane, kel begon ole bosi, e no 
deflekolöd oli de utan, kel begon loenio bosi! 

Elilols, das esagoy: Sötol löfön nilikünani 
olik, e hetön nefleni olik! 

Ab ob sagob oles: Löfolsöd neflenis olsik; 
benedolsöd utanis, kels maleditons olis; 
benedolsöd utanis, kels hetons olis; e plekolsöd 
pro utans, kels tädons e pöjutons olis; 

dat binolsös cils Fata olsik in süls; ibä 
koedom sülöpikön soli love badikans e gudikans, 
e koedom reinön love ritikans e neritikans. 

If löfols utanis, kels löfons olis, digädi 
kinik üfo labols-li? Tolädans no dunoms-li 
otosi? 

Ed if glidols te blodis olsik, veütikosi kinik 
üfo dunols-li? Pagans no dunons-li otosi? 

Binolsöd kludo nendöfiks, soäsä Fat olsik in 
süls binom nendöfik»! 

KAPIT : VI 

«Kälälolsöd ad no dunön benodi olsik lo mens, 
dat ons logonsös oni! voto no labols mesedi de 
Fat olsik in süls. 

Ven kludo limunol, no leadolöd trompetön osi 
föföl, soäsä simulans dunons in sünagogs e su 
süts, dat pastimonsös fa mens! Vö! sagob oles, 
egetons ya bläfodi oksik. 

Ab ol, ven givol limuni, no leadolöd sevön name 
nedetik ola utosi, kelosi nam detik ola dunon, 

dat limun blebonös klänik! E Fat olik, kel logom 
klänikosi, obläfom osi ole. 

E ven plekol, no binolöd äsä simulans! Ibä 
atans löfilons ad stanön ä plekön in sünagogs 
e su gulöps piadas, dat palogonsös fa mens! Vö! 
sagob oles, egetons ya bläfodi oksik. 

Ab ol, ven plekol, gololöd ini cem olik, 
färmükolöd yani, e plekolöd täno lü Fat 
olik, kel binom klänedik, e Fat olik, kel logom 
klänikosi, obläfom osi ole. 

Ven nu plekols, no ogebolsöd mödoti gretik 
vödas vanik, äsä pagans dunons! ibä cedons, 
das polilidons dub prolid okas. 

Klu no sümolsöd äsä ons! ibä Fat olsik sevom 
utosi, kelosi neodols, büä plekols ome. 

Ols kludo plekolsöd so: O Fat obas, kel binol in 
süls! Nem olik pasaludükonöd! 

Regän ola kömonöd! Vil olik jenonöd, äsä in 
sül, i su tal! 

Givolös obes adelo bodi aldelik obsik! 

E pardolös obes döbotis obsik, äsä i obs 
pardobs utanes, kels edöbons kol obs. 

E no blufodolös obis, ab livükolös obis de bad! 
(Ibä dutons lü ol regän, e nämäd e glor jü 
ün laidüp. So binosös!) 

Ibä if pardols menes döbotis onsik, i Fat sülik 
olsik opardom oles; 

ab if no pardols menes döbotis onsik, Fat olsik i 
no opardom döbotis olsik. 

E ven cunols, no jästolsöd ko logod lügik äsä 
simulans! ibä atans mijästidons logodis oksik, 
ad jonön menes, das cunons. Vö! sagob oles, ya 
egetons bläfodi oksik. 

Ab ol, ven cunol, nugvetolöd kapi olik, e 
lavolöd logodi olik! 

dat no jonol menes, das cunol, ab Fate olik, kel 
binom klänedik. E Fat olik, kel logom klänikosi, 
obläfom ole osi. 

No konletolsöd oles divis su taled, kö tien e 
ruil distukons, e kö tifans nübreikoms e tifoms! 

Ab konletolsöd oles divis in sül, kö ni tien ni 
ruil distukons, e kö tifans ni nübreikoms, ni 
tifoms! 

Ibä utöpo, kö div ola binon, i ladäl olik 
obinon. 

Log binon lampad koapa. If kludo log olik binon 
gudik, koap lölik olik obinon litik. 

Ab if log olik binon badik, koap lölik olik 
obinon dagik. If kludo lit in koap olik binon 
dagik, kiogretik dag binon! 

Nek kanon dünön sölis tel; ibä ud oheton 
balani ed olöfon votani, ud oslopon balani ed 
oludigidon votani. No kanols kultön Godi e 
mamuni. 

Sekü kod at sagob oles: No kudolsöd dö lif 
olsik, kinis ofidols u kinis odrinols, ni dö koap 
olsik, kinis olenükols! Lif no digädon-li plu ka 
nulüdot, e koap olsik plu ka klotem? 

Logolsöd lü böds sila, no sovons, ni fodons, ni 
konletons ini baraks! e Fat sülik olsik nulüdom 
onis. Ols no pluols-li vemo leigodü ons? 

Kin olas kanon-li lüükön me kudam louni bal 
lunote okik? 

E kikodo kudols-li tefü klotem? Küpedolsöd 
lelis fela, vio glofons! No töbidons, ni spulons. 

E sagob oles, das igo Salomon ko glor valik oka no 
peklotom, äsä bal atas. 

If nu God klotom so yebi fela, kel nog dabinon 
adelo, e pojedon odelo ini furnod, no odunom-li mu 
mödikumo osi kol ols? o smalalekredans! 

Klu no kudolsöd e no sagolsöd: Kini ofidobs-li, 
u kini odrinobs-li, u klotis kinik olenükobs-li? 

Ibä atosi valik pagans sukons. Fat sülik olsik 
sevom ye, vio neodols atosi valik. 

Sukolsöd kludo balido regäni Goda, e gidi omik! 
ed atos valik polegivon oles. 

Klu no kudolsöd tefü odel! Odel jäfikonös me 
kuds oka it! Del alik labon saidiko töbis lönik 
oka». 

KAPIT : VII 

«No cödetolsöd, dat no pacödetolsöd! 

Ibä ma cödet, keli lonülols, pocödetols; e me 
maf, me kel mafols, omafoy kol ols. 

E kis-li? Logol cipi in log bloda olik, e bemi in 
log olik no küpol! 

U lio osagol-li blode olik: Dälolös, das setirob 
cipi se log olik, du in log olik bem dabinon? 

O simulan! Moükolöd büikumo bemi se log olik, e 
logedolöd täno japäliko, lio setirol cipi se 
log bloda olik! 

No givolsöd saludikosi doges, e no jedolsöd 
pärlatis olsik foi svins! dat bo no dästepons 
onis me lögs oksik, e flekons okis, e dasleitons 
olis. 

Plekolsöd, ed ogivoy oles! sukolsöd, ed otuvols! 
nokolsöd, ed omaifükoy oles! 

Ibä alan, kel plekon, geton, ed utan, kel sukon, 
tuvon, ed utane, kel nokon, omaifükoy. 

U men kinik binon-la bevü ols, kel, if son onik 
begom one bodedi, ogivon ome stoni? 

U kel, if begom one fiti, ogivon ome sneki? 

If üfo ols : mens sinik sevols ad givön givotis 
gudik ciles olsik, plüo mödikumo Fat olsik in 
süls ogivom gudikosi utanes, kels begons ome osi. 

Klu utosi valik, kelosi vilol, das mens dunons 
ole, dunolöd i ones! ibä atos binon lonem e 
büdeds profetanas. 

Nügololsöd da leyan nabik! bi veitik leyan 
binon, e vidik veg, kel dugon lü päridikam, e 
mödikans dabinons, kels nügolons da on; 

ibä nabik leyan binon, e rovik veg, kel dugon lü 
lif, e nemödikans dabinons, kels tuvons oni. 

Prüdolsöd demü luprofetans, kels lükömons lü 
ols in jipaklots, ab kels binons ninälo lups 
raviälik! 

Ma fluks onas oseivols onis. No plökoy ga 
vitidabälis de spinabimüls, u figis de tils. 

So bim gudik alik prodon flukis jönik, ab bim 
puridik flukis badik. 

Bim gudik no kanon prodön flukis badik, ed i no 
bim puridik flukis jönik. 

Bim alik, kel no prodon flukis jönik, 
padäcöpon, e pajedon ini fil. 

Demü atos oseivol onis ma fluks onsik. 

No alan, kel sagon obe: O Söl! o Söl! onügolon 
ini regän sülas, ab utan, kel ledunon vili Fata 
obik in süls. 

Tü del et mödikans osagons obe: O Söl! o Söl! 
no eprofetobs-li nemü ol? no esädiabobs-li nemü 
ol? no eduinobs-li milagis nemü ol? 

E täno ostetob ones : Neföro esevob olis; 
moükolsöd olis de ob! ols, kels no fölols 
lonemi! 

Alani kludo, kel lilon vödis at oba, e kel dunon 
ma ons, leigädob ko man täläktik, kel äbumon 
domi okik sui klif. 

Ven nu rein ädofalon, flumeds äkömons, viens 
älebladons ed ätatakons domi et, no äfalon; 
ibä pibumon sui klif. 

Ab alan, kel lilon vödis at oba, e kel no dunon 
ma ons, muton paleigädön ko man fopik, kel 
äbumon domi okik sui sab. 

Ven nu rein ädofalon, flumeds äkömons, viens 
älebladons ed äjokons ta dom et, ädofalon, e 
fal onik äbinon gretik». 

Ven Yesus ifinükom spikädi at, menamödots 
äbluvons dö lejon oma. 

Ibä älejonom ones äsä nämätan, e no äsä 
bibinolavans onsik. 

KAPIT : VIII 

Ven inexänom de bel, trups mödik äsökons omi. 

Tän lepradan älükömom lü om, ädofalom foi 
om, ed äsagom: «O söl! if vilol, kanol 
klinükön obi». 

E Yesus ätenükom nami okik, ädoatom omi, ed 
äsagom: «Vilob osi; peklinükolöd»! E sunädo 
äklinom de leprad. 

E Yesus äsagom ome: «Prüdolöd, das sagol atosi 
neke! Gololöd, ad dajonön oki kultane, e 
sakrifolöd givoti, keli Moyses ebüdülom, as 
blöf pro om»! 

Ven ikömom ini Capharnaum, kapiten manas tum 
äkömom lü om ko beg: 

«O söl! hidünan obik seatom lemiko in dom obik, 
e sufom vemo». 

E Yesus äsagom ome: «Okömob ad sanön omi». 

Ab kapiten manas tum ägesagom: «O söl! No 
digädob, das okömolöv donü nuf obik. Sagolös 
te vödi bal, e hidünan obik osaunikom. 

Ibä binob i man sumätöfü votikans, e labob 
sumätöfü ob soldatis; if sagob balane omas: 
Gololöd! tän golom, e votikane: Kömolöd! tän 
kömom, e hidünane obik: Dunolöd atosi! tän 
dunom osi». 

Ven Yesus älilom atosi, ästunom, ed äsagom 
utanes, kels äsökons omi: «Vö! sagob oles, in 
Yisraelän etuvob neki ko lekred so gretik. 

Sagob oles, das mödikans okömoms se lofüd e se 
vesüd, ed olenseadons ko Abraham, Isaac e Iacob 
in regän sülas; 

du sons regäna posejedoms ini dag plödikün; us 
odabinons viam e knir tutas». 

E lü kapiten manas tum Yesus äsagom: 
«Mogololöd! Ojenos gönü ol bai lekred ola». E 
hidünan äsaunikom tü timül ot. 

Ven Yesus äkömom ini dom ela Petrus, äloegom 
seatön in bed lümoti omik fifi suföli. 

Ädoatom nami ofik, e fif älüvon ofi; älöädof 
ed äbötof omi. 

Ün soar latik äblinoy lü om diabäbis mödik, 
ed äsejedom milananis me vöd pespiköl, ed 
äsanom malädanis valik; 

dat utos pöfölon, kelos pesagon fa profetan : 
Iesaias: «Emoükom fibälis obsik, ed emosumom 
malädis». 

Ven Yesus älogom trupis gretik menas zü ok, 
äbüdom ones ad golön lü votaflan. 

Täno bibinolavan seimik ägolom lü om ed 
äsagom: «O lejonan! osökob oli, kiöpio 
olügolol». 

Ab Yesus äsagom ome: «Renars dalabons 
nimanästis, e böds sila nästis, ab Son mena no 
dalabom topi ad seitön sui on kapi okik». 

Votik tidäbas omik äsagom ome: «O söl! 
dälolös obe, das golob büikumo ad sepülön 
fati obik»! 

Ab Yesus äsagom ome: «Sökolöd obi! leadolöd 
deadanes sepülön deadanis onsik»! 

Ven iboidom oki ini naf, tidäbs omik äsökoms 
omi. 

Ed ekö! tep vemik ädavedon su lak et, sodas naf 
pätegon dub vefs; ed om äslipom. 

Tidäbs ägoloms täno lü om, ägalükoms omi, ed 
äsagoms «O söl! Yufolös! nafädobs». 

Ab äsagom omes: «Kikodo dredols-li? o 
smalalekredans»! Tän älöädom, ed äblamom 
vienis e laki, e tak gretik ädavedon. 

Mens ästunons ed äsagons: «Men kiom atan binom, 
das igo viens e lak lobedons omi»! 

Ven ikömom loveflano ini län elanas di Gadara, 
diabäbs tel, kels isükömoms se sepüls, 
äkosgoloms omi; äbinons mens mu riskädiks, 
sodas nek äkanon golön ve veg et. 

Ed äluvokädoms ome: «Demü kis jäfikol-li me 
obs? O Son Goda! Ekömol-li isio ad tomön obis 
bü tim»? 

Fagü oms nu lemödot svinas äyebidon. 

Milanans älebegons täno ome: «If sejedol obis, 
sedolös obis ini jep svinas»! 

Ed äsagom ones: «Segololsöd»! Posä isegolons, 
äninikons ini svins. Ed ekö! lemödot lölik 
äjutedon de jol skapik lü lak, ed äpäridikon 
in vat. 

Utans, kels ibälätoms onis, äfugoms, e ven 
ikömoms ini zif, äkonoms vali, i utosi tefü 
diabäbs. 

Täno zifanef lölik äsegolon ad kosgolön 
Yesusi, e ven mens älogons omi, älebegons ome ad 
lüvön topädi okas. 

KAPIT : IX 

Posä iboidom oki ini naf, älovevegom ed äkömom 
ini lödöp okik. 

Us äblinoy ome elemikölani, kel piseitom sui 
bed. E ven Yesus älogom kredi okas, äsagom 
elemikölane: «Dakipolöd kuradi! o son oba! 
Sinods olik pepardons ole». 

Ed ekö! ans bibinolavanas äsagoms ninälo : 
«Man at blasfämom». 

E Yesus, kel äküpom tikodis omas, äsagom: 
«Kikodo labols-li tikodis badik in ladäls olsik? 

Kis ga binon-li fasilikum? ad sagön: sinods olik 
pepardons oles, ud ad sagön: Löädolöd e 
zigololöd! 

Atos jenon, dat sevolsös, das Son mena labom su 
taled fägi ad pardön sinodis». Täno äsagom 
elemikölane: «Löädolöd, lasumolöd bedi olik, 
e gololöd lü dom olik»! 

Ed älöädom, ed ägolom lü dom okik. 

Ven menamödots älogons atosi, ädredikons, ed 
älobons Godi, kel igivom menes fägi so gretiki. 

Ven Yesus äfövom vegami de us, äloegom seadön 
in tolädöp mani Matthaeus penemöli, ed äsagom 
ome: «Sökolöd obi»! Ed atan älöädom, ed 
äsökom omi. 

Ed äjenos, ven älenseatom in dom, das tolädans 
e sinans mödiks äkömoms ed äkelenseatoms ko 
Yesus e tidäbs omik. 

Ven farisetans älogoms atosi, äsäkoms tidäbes 
oma: «Kikodo tidan fidom-li ko tolädans e 
sinans»? 

Yesus älilom atosi ed äsagom omes: «No saunans 
neodons sanani, ab malädans. 

Degololsöd e lejonolsöd utosi, kelos binon: 
Miseri vilob e no sakrifoti. Ibä no ekömob, ad 
vokön ritanis, ab sinanis». 

Täno tidäbs ela Ioannes äkömoms lü om ed 
äsäkoms: «Kikodo obs e farisetans cunobs 
mödiko, ab tidäbs olik no»? 

E Yesus äsagom omes: «Matedizelans no kanons ga 
lügodön, dü tim, das higam binom lä ons. Dels 
okömoms, das higam pumosumom, täno ocunoms. 

Nek i no nüpladon diledi klöfa no pefuböla ini 
klot bäldik; ibä diled penüpladöl detiron bosi 
de klot, e sleatod gretikum davedon. 

I no gifoy vini yunik ini saks bäldik; voto saks 
sleatons, vin moflumon, e saks nosikons. Ab if 
gifoy vini yunik ini saks nulik, tän bofiks 
padakipons». 

Du äspikom atosi lü oms, man cädik änilikom, 
ädofalom foi om, ed äsagom: «Daut obik edeadof 
änu; ab kömolös e pladolös nami olik sui of, 
ed olifof»! 

E Yesus älöädom, ed äsökom omi ko tidäbs 
okik. 

Ed ekö! vom, kel isufof dü yels degtel sekü 
bludaflum, änilikof pödao lü om ed ägleipof 
simi mäneda omik. 

Ibä äsagof ninälo: «If doatob te mänedi omik, 
osaunikob». 

Ab Yesus ägüflekom oki, ed äsagom, ven älogom 
ofi: «Dakipolöd kuradi! o daut obik! Lekred olik 
esavon oli». E de timül ot vom äsaunof. 

Ven Yesus äkömom ini dom mana cädik, ed älogom 
flutanis e menamödoti älenoidöl, 

äsagom ones: «Mogololsöd! ibä jipulil no 
edeadof, ab slipof». 

Ed äbesmilons omi. 

Posä menamödot pimoükon, ägolom ninio, ed 
ägleipom nami ofa, e jipulil ägalikof. 

E sagäd atosa äpakon oki da län lölik. 

Ven Yesus äfövom usao vegami, bleinans tel 
äsökoms omi, ed ävokädoms laodiko: 
«Miserolös obis, o Son ela David»! 

E ven ikömom ini dom, bleinans älükömoms lü 
om, e Yesus äsagom omes: «Kredols-li, das fägob 
ad dunön atosi»? Äsagoms ome: «Si! o Söl»! 

Täno ädoatom logis omas, ed äsagom: «Ojenos 
bai lekred olas». 

E logs omsik ämaifikons. E Yesus äsagom omes 
seväriko: «Kälälolsöd, das nek lelilon osi»! 

Ab ädegoloms ed äsevädükoms osi ini län 
lölik et. 

Ekö! ven ämogoloms, älüblinoy ome mani 
sudamüätik diabäböl. 

E ven milanan pisejedon, sudamüätan äspikom. E 
menamödots ästunons, ed äsagons: «Somikosi nog 
neföro elogoy in Yisraelän». 

Ab farisetans äsagoms: «Säjedom milananis 
medamü cif milananas». 

Yesus nu äzigolom ve zifs e vilags valiks, 
lejonölo in sünagogs onas, predölo gospuli 
regäna e sanölo malädis e malädülis valikis. 

Älogölo lemödoti menas, ämiserom onis, bi 
älefenons ed äletöbidons, äsä jips nen 
galedan. 

Täno äsagom tidäbes: «Klopot binon vo gretik, 
ab vobans binons nemödiks; 

plekolsöd kludo söle klopota, das sedomös 
vobanis ad klopön pro om»! 

KAPIT : X 

Posä ivokom lü ok tidäbis degtel okik, ägerom 
omes nämädi löpü milanans, sodas äkanoms 
sejedön onis, e fägi ad sanön malädis e 
malädülis valikis. 

Nems pastolanas nu binons ats: balido Simon: 
Petrus penemöl, e blod omik: Andreas; Iacobus : 
son ela Zebedaeus, e Ioannes : blod oma, 

Philippus e Bartholomaeus, Thomas e Matthaeus : 
tolädan; Iacobus : son ela Alphaeus; e Lebbaens: 
Thaddaeus penäinemöl, 

Simon : Kanaänan, e Iudas : elan di Kariot, kel i 
eträtom omi. 

Degtelanis at Yesus älesedom, ed äbüdom omes: 
«No gololsöd lü pagans e no gololsöd lü zifs 
Samaritäna! 

Gololsöd buikumo lü jips epölavegöl doma : 
Yisraelän! 

Ven ukömols lü ons, predolsöd täno, das regän 
sülas binon nilik. 

Sanolsöd malädanis, lelifükolsöd deadanis, 
klinükolsöd lepradanis, sejedolsöd milananis! 
As legivot edagetols osi, as legivot givolsöd 
osi! 

No kepololsöd moni goldik, ni largentiki, ni 
kupriniki in zönüls olsik. 

Ni tävasakädi, ni niklotis tel, ni jukis, ni 
stafi, ibä voban digädom kosidi oka. 

If kömols ini zif u vilag seimik, vestigolsöd, 
kim in on digädom ad getedön olis; e blibolsöd 
lä om, jüs detävols! 

Pö nügol ini dom, oglidols oni. 

If dom binon stimabik, tän püdaglid olsik 
kömonöd lü dom! If no binon stimabik, tän 
püdaglid olsik geblibonöd pö ols! 

If no getedoy olis, ni daliloy vödis olsik, 
delemufükolsöd, ven ukömols se dom et u zif et, 
püfi de futs olsik! 

Vö! sagob oles: Obinos pro län elas Sodoma e 
Gomorrha sofovikum, ka pro zif et. 

Ekö! lesedob olis äsä jipis zänodü lups; 
binolsöd kludo prüdiks äsä sneks, e 
nenbadiniludiks äsä pijuns! 

Ab prüdolsöd demü mens! ibä olovegivons olis 
lü sanhedrin, ed olebatons olis in sünagogs 
oksik; 

podugols lü proviniguverans e regs demü ob ad 
lekoefön lekredi olsik lo oms e lo pagans. 

Ven lovegivoy olis, no kudolsöd vio e dö utos, 
kelosi osagols! ibä tü timül et utos 
potikodükon oles, kelosi osagols. 

Ibä ols no binols utans, kels spikons, ab lan 
Fata olsik, kel spikon dub ols. 

Blod bal olovegivom deadio blodi votik, fat cili 
okik, e cils ovolutikons ta pals oksik ed odeidons 
onis. 

E pohetols fa valikans, demü nem obik; ab utan, 
kel laidälon jü fin, obleibon padakipön. 

If kludo pöjutoy olis in zif bal, fugolsöd täno 
lü votik! ibä vö! sagob oles, büä ufinükols 
tävi olsik ve zifs Yisraeläna, Son mena ukömom. 

Tidäb no pluom tefü tidan okik, ni hislafan 
tefü mastan oka. 

Saidosös pro tidäb, das vedom äsä tidan okik, 
e pro hislafan äsä mastan okik! If enemons 
domasöli eli Beelzebul, vio mödikumo onemons so 
domakompenanis oma. 

No dredolsöd kludo pro oms! ibä petegölos nonik 
dabinon, kelos no posätegon, e peklänedölos 
nonik, kelos no posevon. 

Kelosi sagob oles in dag, sagolsöd utosi in lit! 
E kelosi lelilols dub lil, notükolsöd utosi de 
nufs! 

No dredolsöd tefü utans, kels kanons deidön 
koapi, ab no lani! ab dredolsöd buikumo tefü om, 
kel kanom nosükön in höl e lani e koapi! 

Spärs tel no paselons-li tä fenig bal? E no bal 
atas ofalon sui taled nen büsev Fata olsik. 

E de ols hers valik kapa penumons. 

Klu no dredolsöd! Buols bu spärs mödik. 

Pro alan kludo, kel lekoefom lo mens pro ob, i ob 
olekoefob lo Fat olsik in süls; 

ab alani, kel noädom obi lo mens, i ob onoädob 
lo Fat olsik in süls. 

No cedolsöd, das ekömob ad blinön püdi sui 
taled! no ekömob ad blinön püdi, ab glävi. 

Ibä ekömob ad kodön teläli bevü men e fat 
onik, daut e mot ofik, lüdaut e lümot ofik, 

e domakompenans obinons neflens odas. 

Kel löfon fati u moti mödikumo ka obi, utan no 
digädon pö ob; e kel löfon soni u dauti 
mödikumo ka obi, utan no digädon pö ob. 

Kel no lasumon krodi oka e sökon obi, utan no 
digädon pö ob. 

Kel etuvon lifi okik, utan operon oni; e kel 
eperon lifi okik demü ob, utan otuvon oni. 

Utan, kel getedon olis, getedon obi, ed utan, kel 
getedon obi, getedon utani, kel elesedom obi. 

Utan, kel getedon profetani, bi binom profetan, 
ogeton mesedi profetana; ed utan, kel getedon 
ritani, bi binon ritik, ogeton mesedi ritana. 

Ed utan, kel givon balane smalanas at bosi, if at 
binonöv köpet te bal vata koldik, bi binon 
tidäb obik, vö! sagob oles, no onegeton mesedi 
okik». 

KAPIT : XI 

Ven Yesus ifinükon ad gevön tidäbes degtel 
büdülis at, ämotevom usao ad lejonön e predön 
in zifs omsik. 

Ven Ioannes in fanäböp älelilom dö vobods 
Kristusa, älesedom tidäbis oka ad säkön ome: 

«Binol-li utan, kel ökömom, u mutobs-li 
stebedön votani»? 

E Yesus ägesagom omes: «Gololsöd ad nunön ele 
Ioannes utosi, kelosi lilols e logols! 

Bleinans dönulogons e lemölans zispatons, 
lepradans paklinükons e sudans lilons, deadans 
palelifükons e pöfans lelilons gospuli. 

E beatik utan binon, kel no skanon dö ob». 

Ven ädetevoms, Yesus äprimon ad spikön lü 
menamödot dö Ioannes: «Ad logedön kisi, 
egolols-li lü däsärt? Ridi dub vien 
pemufüköli? 

Ab ad logedön kisi, egolols-li üfo? Mani klotis 
feinik lenlaböli? Ekö! utans, kels lenlabons 
klotis feinik, dabinons in doms regas. 

Ab ad logedön kisi, egolols-li? Profetani? Vö! 
sagob ole, balani, kel binom veütikum ka 
profetan. 

Ibä binom utan, dö kel epenoy: Ekö! olesedob 
silanani obik lo ol, dat meikomös bü ol vegi! 

Vö! sagob oles: nek utanas, kels pemotons fa 
voms, binon gretikum, ka Ioannes : blunedan; ab 
smalikünan in regän sülas binon gretikum ka om. 

De dels ela Ioannes : blunedan jü adel regän 
sülas pabejutedon, e jutedans gleipons mekädo 
lü on. 

Ibä profetams valik e lonem peprofetons jü tü 
dels ela Ioannes. 

Ed, if vilols dasumön osi, atan binom el Elias, 
kel ökömom. 

Kel labon lilis ad lilön, utan lilonöd! 

Ko kin oleigodob-li menädi at? Sümon ad cils, 
kels seadons su makets, e lüvokons lü flenädans 
oksik: 

Eflutobs oles, ab no edanüdols; eviobs, ab no 
eflapols olis sui blöt. 

Ibä, ven el Ioannes äkömom nes fidön e nes 
drinön, äsagons : Diabäbom; 

e ven Son mena äkömom, kel sio fidom e drinom, 
äsagons : «Ekö! mödifidan ä vinidrinan, flen 
tolädanas e paganas! E sap gidükon oki dub 
vobods okik». 

Täno äprimom ad blamön zifanis zifas, in kels 
mödiküns milagas omik piduinons, bi no 
ilecenons. 

«Vi! o elans di Chorazin! Vi! o elans di 
Bethsaida! ibä, üf in Tyrus e Sidon milags 
piduinonsöv, kels peduinons lä ols, valans 
ilecenonsöv in lügodaklot e zen. 

Ab sagob oles : Obinos tü del cödetama lätik 
pro elans di Tyrus e Sidon sufovikum, ka pro ols. 

Ed ols : elans di Capharnaum, kels pelöpükols 
jü ini sül, odonikols ini höl. Ibä üf in 
Sodom milags piduinonsöv, kels peduinons lä ols, 
ibleibonöv dabinön jü ün adel. 

Ab sagob oles: Obinos tü del cödetama lätik pro 
utans topäda di Sodom sufovikum, ka pro ols». 

Tü tim et Yesus äsagom, posä isoalükom oki: 
«Suemob, o Fat! Söl süla e taleda! das 
eklänedol dinis at pro sapans e täläktans, ed 
edasevädükol onis balugikanes. 

Si! o Fat! ibä somo ävedos plid pro ol. 

Val pelovegivon obe fa Fat obik, e nek sevon Soni, 
pläs Fat; e nek sevon Fati, pläs Son ed utans, 
keles Son evilom dasevädükön osi. 

Kömolsöd lü ob, ols valik, kels fenols, e 
pebelodols, ed okoedob takädön olis! 

Tovolsöd sui ols yoki obik e lärnolsöd de ob! 
ibä binob ladälo sofälik ä mükik, ed otuvols 
takedi pro lans olsik. 

Ibä yok obik binon sofik, e fled obik leitik». 

KAPIT : XII 

Ün tim et Yesus ägolom tü jabatadel seimik da 
grenaläned; bi tidäbs omik äfaemoms, äprimoms 
ad plökön e fidön spigis. 

Ven farisetans älogoms atosi, äsagoms ome: 
«Ekö! tidäbs olik dunoms bosi, keli no daloy 
dunön tü jabat». 

Ab äsagom omes : «No ereidols-li utosi, kelosi 
David edunom, ven om e kompenans omik äfaemoms? 

Vio ägolom ini dom Goda ed äfidom jonetabodedis, 
de kels ni om ni kompenans omik ädaloms fidön, 
bi binons te pro kultans. 

U no ereidols-li in lonem, das kultans ün jabats 
viodoms in saludöp jabati, nendas binoms 
kodädiks? 

E sagob oles: Bos gretikum ka tem dabinon is. 

If ädasevolsöv, kisi notodot : Miseri vilob, e 
no sakrifoti sinifon, no imicödolsöv 
nenkodädanis. 

Ibä Son mena binom mastan jabata». 

Edegolölo usao, äkömom ini sünagog omsik, 

ed ekö! us men labü nam isägiköl ädabinon. 
Ädasäkoms ome: «Pedälos-li ad sanön tü 
jabat»? ko disein ad kusadön omi. 

Ed äsagom omes: «If balan bevü ols labomöv 
jipi te bali, ed at falonöv tü jabat ini sep, no 
ogleipomöv-li ed oseramenomöv-li oni? 

Mö liomödikos nu men pluon-li leigodü jip? Klu 
pedälos ad dunön benodi tü jabat». 

Täno äsagom mene: «Tenükolöd nami olik». 
Ätenükon oni, ed idönunätikon, äbinon saunik 
äsä votik. 

Ab farisetans ämogoloms ed äplotoms ta om, ad 
päridükön omi. 

Ven Yesus ädasevom atosi, ädetevons usao. 
Mödikans äsökons omi, ed äsanom onis valik, 

ab äproibom ones seväriko ad sevädükön omi, 

dat utos pöfölon, kelos pesagon dub profetan : 
Iesaias: 

«Ekö! binom hidünan obik, keli evälob, löfäb 
oba, keli lan obik plidon; oseitob lanöfi oba sui 
om, olenunom netes cödoti. 

No ofeitom, ni oluvokädom, nek olilon su süts 
vögi omik. 

Ridi epleaföl no breikom; sumbudi smoköl no 
kvänom, jüs ukoedom vikodön gidi. 

Ad nem omik nets ospelons». 

Täno bleinan sudamüätik pediaböl pälüblinom 
lü om, ed äsanom omi, sodas sudamüätan 
äspikom ed älogom. 

E menamödots valik äbluvons ed äsagons: «Atan 
no binom-li bo son ela David»? 

Ab, ven farisetans äliloms atosi, äsagoms: 
«Sejedom milananis te dub Beelzebul : cif 
diabas». 

Om, äsevölo utosi, kelos päbetikon ninälo fa 
oms, äsagom omes: «Regän alik, kel komipon ta 
ok it podistukon; zif alik u dom alik, kel komipon 
ta ok it, no obleibon dabinön. 

If diab sejedon diabi, tän komipon ta ok it; lio 
reigän omik üfo obleibon-li dabinön? 

If ob sejedob diabis dub Beelzebul, dub kin sons 
olsik üfo sejedoms-li onis? Sekü atos obinoms 
cödals olas. 

Ab if ob sejedob milananis dub lan Goda, tän 
regän Goda ya ekömon lü ols. 

U, lio ek kanom-li nügolön ini dom mana nämik e 
ravön möbemi omik, if no jänom büikumo mani 
nämik? ibä pas täno kanom beravön domi. 

Utan, kel no binon ko ob, binon ta ob; e kel no 
kobükon ko ob, utan spearükon. 

Sekü atos sagob oles: Sinod alik e blasfäm alik 
popardons mene; ab slän lana no popardon. 

If ek espikon ta Son mena, atos popardon one; ab 
if espikon bosi ta Saludalanal, atos no popardon 
one, ni in dabinöp, ni in lananöp. 

Ocedols u, das bim binon gudik e fluk ona binon 
gudik, u, das bim binon badik e fluk ona binon 
badik; ibä ma fluk bim pasevon. 

O luvipärem! vio kanols-li sagön bosi gudik, du 
binols badiks? Ibä se bundan ladöfa mud spikon. 

Men gudik süramenon se diviär ladöfa gudik okik 
gudikosi; men badik se diviär ladöfa badik okik 
badikosi. 

Ab sagob oles: Dö vöd lindifik alik, keli mens 
spikons, ogidükons tü cödetamadel lätik; 

ibä stabü vöds olik polibocödetol, e stabü 
vöds olik pomicödetol». 

Seimna bibinolavans e farisetans aniks 
älüspikoms ome so: «O mastan! desirobs ad 
logön mali de ol». 

Ab ägespikom omes: «Menäd badik ä dulterik 
sukon mali, e mal nonik pogivon one, ka mal 
profetana : Ionas. 

Ibä leigoäsä el Ionas äbinom dü dels kil e 
neits kil in bälid valüta, son mena obinom in 
nined tala dü dels kil e neits kil. 

Mans di Nineve olelifikoms tü del cödetama 
lätik leigüpü menäd at, ed okoedoms 
micödetön oni, ibä oms älecenoms ad predam ela 
Ionas; ed ekö! balan, kel binom gretikum ka Ionas 
binom is. 

Jireg sulüdäna polelifükof tü del cödetama 
lätik leigüpü menäd at, ed okoedof micödetön 
oni, ibä ekömof de finots taleda ad lilön sapi 
ela Salomon; ed ekö! balan, kel binom gretikum ka 
Salomon binom is. 

If nu lanan neklinik esegolon se men, tän zitevon 
da topäds sigik ad sukön takädöpi, e no tuvon 
oni. 

Täno sagon: Ogegolob lü dom obik, de kel 
esegolob. Ed us ekömölo tuvon oni vagiki, 
pesvipöli ä peleodüköli. 

Nu segolon e kesumon ko ok lananis votik vel, kels 
binons badikums ka on, nükömons ini dom e 
blibons us; so finod mena et vedon badikum ka ün 
prim. Somo i ojenos tefü menäd badik at». 

Du nog äspikom lü menamödots, ekö! mot e blods 
ästanons plödo, steifölo ad spikön ome. 

Ek täno äsagom ome: «Ekö! mot e blods ola 
stanons plödo; vilons spikön ole». 

Ab ägesagom utane, kel isagom atosi: «Kif 
binof-li mot oba? Kims binoms-li blods oba»? 

Ed ätenükölo nami okik love tidäbs okik, 
äsagom: «Ekö! is mot oba e blods oba binons; 

ibä alutan, kel dunon vili Fata obik, kel binom 
in süls, binon blod obik, sör obik, mot obik». 

KAPIT : XIII 

Ün tim et Yesus älüvom domi okik, ed äseidom 
oki len lak. 

Nu menamödots so mödiks äkobikons zü om, das 
ägolom ad seidön oki sui naf. 

Äspikom mödiko lü ons in parabs, somo: «Seimna 
sovan äsegolom ad sovön. 

Ven äsovom, dil äfalon sui veg, e böds 
äkömons ed äfifidons oni. 

Dil votik äfalon sui glun stonagik, kö no 
älabon taili mödik, ed ädaglofikon sunädo, bi 
ätuvon te jüdi slenik taila, 

ab ven sol äsülöpikon, äflamädon ed 
äsigikon, bi no älabon vulis. 

Dil votik äfalon ini tils, e tils ädaglofikons 
ed äteifons oni. 

Dil votik äfalon sui tail gudik, ed ägivon 
prodi, tumnaiko, mäldegnaiko u kildegnaiko. 

Kel labon lilis ad lilön, utan lilonöd»! 

Tidäbs nu älükömoms lü om, ed äsagoms ome: 
«Kikodo spikol-li lü ons in parabs»? 

Ägesagom omes: «Bi pegevos oles ad suemön 
müsteris regäna sülas, ab ones atos no pegevon. 

Ibä ai kel dalabon, utane pogivos, ed odalabon 
bundani; ab kel no dalabon, de utan, utos, keli 
dalabon, pomosumon. 

Sekü atos spikob in parabs, bi logölo no logons, 
e lilölo no lilons ni suemons. 

In ons profetam ela Iesaias pafölon: Me liläm 
olilols, ab ga no osuemols, e logölo ologols, ab 
ga no odasevols; 

ibä ladäl pöpa et edüfälikon; me lils 
älilons töbo, e logis oksik äfärmükons; dat 
no ölogons me logs, no ölilons me lils, no 
ösuemons me ladäl, no ölecenons, ed ob no 
ölibükob onis de sinods onsik. 

Güä logs olsik binons beatiks bi logons, e lils 
olsik, bi lilons. 

Vö! sagob oles: profetans e ritans mödiks 
edesirons ad logön utosi, kelosi logols, ab no 
älogons osi, ed ad lilön utosi, kelosi lilols, 
ab no älilons osi. 

Lelilolsöd nu parabi sovana! 

If ek lilon sagodi tefü regän sülas, e no 
suemon oni, tän diab kömom e ravom uti, kel 
pesovon ini ladäl onik; atos binon ut, kel 
pesovon sui veg. 

Ut, kel pesovon sui top stonagik, binon utan, kel 
lilon sagodi e lasumon sunädo fredo oni; 

ab no labon vuli in ok it, binon men timüla: if 
padränälon u papöjuton kodü sagod, tän 
papäridükon sunädo. 

Kel pesovon in tils, ut binon utan, kel lilon 
sagodi, e pö kel kuds taledik e bätods liega 
teifons oni, e sagod vedon nensekik. 

Ed ut, kel pesovon sui tail gudik, binon utan, kel 
lilon sagodi e suemon oni: at prodon seki, 
tumnaiko, mäldegnaiko, kildegnaiko». 

Parabi votik äloseidom so ones: «Regän sülas 
sümon ad men, kel sovom sidi gudik ini läned 
okik. 

E ven mens äslipons, neflen omik äkömom, ed 
äsovom mikebi vü sovot, ed ämogolom. 

Ven nu stags äsprotons ed äprimons ad flukön, i 
mikeb äsüikon. 

Täno dünans dalabana äkömoms lü om ed 
äsagoms: O Söl! no esovol-li sidi gudik ini 
läned olik? Lio üfo esüükon-li mikebi? 

Äsagom omes: Men neflenik edunom atosi. Tän 
dünans äsäkoms ome : Vilol-li üfo, das 
osämikebobs länedi? 

Ab äsagom : Nö! omögosöv, das pö sämikebam, 
onosükolsöv leigüpo sovoti. 

Leadolsöd daglofön bofikis jü klop! ed ün 
klopüp osagob fodanes: Kobükolsöd büikumo 
mikebi, e tanolsöd oni ad tufs, ad filükön oni! 
Ab blinolsöd greni ini barak!» 

Parabi votik äloseidom ones so : «Regän sülas 
sümon ad mutaragran, keli ek äsumon ed äsovon 
ini läned oka; 

binon vo smalikün sidas valik, ab ven edaglofon, 
binon gretikum ka härbats, ed evedon bim, sodas 
böds sila kömons ad nästön ini tuigs ona». 

Parabi votik äkonom ones: «Regän sülas sümon 
ad lefapest, keli vom äsumof ed ämigof ini 
böjuls kil meila, jüs pämökon löliko ko 
lef». 

Atosi valik Yesus äsagom me parabs lü 
menamödots, e nen parabs no äspikom lü ons; 

dat utos pöfölon, kelos pesagon fa profetan: 
«Omaifükob mudi 

obik in parabs, onotodob utosi, kelos piklänedon 
primao». 

Täno Yesus äleadom degolön de ok menamödotis, 
ed ägolom lü dom okik. Nu tidäbs omik äkömoms 
lü om, ed äbegoms: «Plänolös obes parabi 
mikeba in läned»! 

Ägespikom omes: «Sovan sida gudik binom Son 
mena; 

läned binon vol, sid gudik binon sons regäna, 
mikeb sons badana, 

neflen, kel äsovom eti binom diab; klop binon 
finikam vola, fodans binoms silanans. 

Klu, leigoäsä mikeb pakobükon e pafilükon me 
fil, so ojenos timü finikam vola. 

Son mena olesedom silananis oka, ed okobükoms se 
regän omik skänis valik, ed utanis, kels dunons 
negitöfi, 

ed ojedoms onis ini purgator; us drenam e knir 
tutas odabinons. 

Tän ritans onidons äsä sol in regän Fata 
oksik. Kel labon lilis ad lilön, utan lilonöd! 

I regän sülas sümon ad div in läned 
peklänedöl; men tuvon ati, e klänedon oni; 
sekü fred dö atos golon ad selön vali, keli 
dalabon, e remon länedi et. 

I regän sülas sümon ad tedan, kel sukom 
pärlatis jönik. 

Ven ituvom pärlati jerabik, eselom vali, keli 
ädalabom, ed äremom oni. 

I regän sülas sümon ad fitafilät, kel pejedon 
ini mel, e konleton dinis valasotik; 

ven binon fulik, tiroms oni sui jol, seidoms okis 
e sesukoms dinis gudik, e jedoms onis ini 
ninädians; e badädi mojedoms. 

So ojenos timü finikam vola: Silanans osegoloms 
ed oseramenoms badanis, kels dabinons zenodü 
ritans, 

ed ojedoms onis ini purgator; us drenam e knir 
tutas odabinons. 

Suemols-li atosi valik»? Äsagoms ome: «Si»! 

Nu äsagom omes: «Sekü atos bibinolavan alik, 
pro regän sülas petidöl, sümon ad söl doma, 
kel süramenom se kipedöp okik dinis nulik e 
bäldikis». 

Ven Yesus ifinükom parabis valik at, ädegolom 
usao. 

Ikömölo ini lomazif okik ätidom ones in 
sünagogs onsik; sodas äbluvikons ed äsagons: 
«Kiöpao labom-li sapi valik at e fägi ad dunön 
milagis? 

No binom-li son kapenana? Mot oma no panemof-li 
Maria? e blods oma Iacobus, Ioseph, Simon e Iudas? 

E sörs oma, ofs valik no lödofs-li lä obs? 
Kiöpao üfo labom-li vali at»? 

Soms äskanons demü om. Ab Yesus äsagom lü ons: 
«Profetan te no pastimom in lomän e dom oka». 

Ed us no äduinom milagis mödik sekü nekred 
onsik. 

KAPIT : XIV 

Ün tim et folplinan : Herodes älilom sagädi 
tefü Yesus, 

ed äsagom dünanes okik: «Atan binom Ioannes : 
blunedan; atan elelifikom se deadans; sekü atos 
näms et vobedons in om». 

Herodes igleipom ga eli Ioannes ed ifanäböpom 
omi, vilöfü el Herodias : jimatan bloda okik : 
Philippus. 

Ibä Ioannes äsagom ome: «No pedälos ole ad 
labön ofi». 

Vilöfo ideidomöv omi; ab ädredom demü pöp, 
kel älecedon omi profetani. 

Ven nu motedazäl ela Herodes ikömon, daut ela 
Herodias ädanüdof lo sog, ed äplitof so vemo 
eli Herodes, 

das äpromom yulo ad givön ofe aluti, keli 
begoföv. 

Ed of, fa mot okik pestigädöl, äsagof: 
«Givolös obe is su bov kapi ela Ioannes : 
blunedan». 

Reg ävedom lügik; ab demü yul okik, e demü 
lotans, äbüdom, das pägivon, 

ed äbüedom säkapön in fanäböp eli Ioannes. 

E kap omik päninioblinon su bov, e pägivon 
jipule, e jiatan äblinof oni mote okik. 

Tidäbs omik äkömoms ad ramenön funi omik, 
äsepüloms oni, ed ägoloms konön Yesuse utosi, 
kelos ijenon. 

Ven Yesus älilom atosi, ädetävom usao in naf 
lü top natädik soalik. E ven menamödots 
älilons atosi, äsökoms futo se zifs omi. 

Ven äsükömom, älogom menamödoti gretik; 
äkeliedom vemo ko ons, ed äsanom malädanis 
onsik. 

Ven äsoarikos, tidäbs äkömoms lü om, ed 
äsagoms: «Top at no pabelödon, e binos ya 
latik. Leadolös mogolön menis, dat kanons golön 
lü vilags ad remön okes zibis»! 

E Yesus äsagom omes: «No nedons mogolön; 
givolsöd ols ones fidi»! 

Ab äsagoms ome: «Labobs nosi, äsä bodedis lul, 
e fitis tel». 

Äsagom: «Blinolsöd onis obe isio»! 

Nu äbüdom menamödotes ad seidön okis sui yeb, 
äsumom bodedis lul e fitis tel, älöpiologom äl 
sül, ed äbenedom onis; äbreikom bodedis, ed 
ägivom onis tidäbes, ed atans menamödotes. 

Valikans äfidons e päsatükons; älasumoy 
breikotis eretöl mö bäsets fulik degtel. 

Utans, kels ifidons äbinons mans zao lulmils, 
plä voms e cils. 

Sunädo pos atos ämütom tidäbis ad boidön okis 
ini naf, ed ad lovenafön votaflanio bü om, du 
öleadom mogolön menamödotis. 

Posä ileadom mogolön menamödotis, äbexänom 
beli ad plekön in soalöp. E ven ivedos soar 
latik, äbinom us soaliko. 

Nu naf äbinon zänodü lak, e päditretülükon 
dub vefs, bi vien äbinon taik. 

Ün neitogal folid älükömom lü oms, ägolölo 
su vat laka. 

Tidäbs, loegöl golön omi su vat laka, äsagoms 
ebluvölo, das äbinos späk, ed äluvokädoms 
sekü dredäl. 

Ab Yesus äspikom sunädo lü oms, ed äsagom: 
«Binolsöd benoladäliks! Binos ob. No 
dredolsöd»! 

Nu Petrus ägesagom ome: «O Söl! if binos ol, 
büdolös üfo obi ad kömön su vat lü ol»! 

Äsagom: «Kömolöd»! E Petrus änexänom se 
naf, ed ägolom su vat lü om. 

Ab älogölo vieni nämöfik, ädredikom, e ven 
äprimom ad sadön, ävokädom: «O Söl! savolös 
obi»! 

Sunädo Yesus ätenükom nami okik, ägleipom omi, 
ed äsagom ome: «O smalalekredan! Kikodo 
edotol-li»? 

Ven ixänoms ini naf, vien änosikon. 

Ed utans, kels äbinoms in naf, ädofaloms lo om, 
ed äsagoms: «Binol jenöfo Son Goda»! 

E ven ilovenafoms, ägoloms ini topäd di 
Genesareth. 

E ven mens topäda et ädasevons, kim äbinom, 
älesedons nunanis lü züamöp lölik ed 
äblinons ome malädanis valik; 

ed atans älebegons ome ad dalön doatön kloti 
omik, if binosöv te kvat ona. Ed alutans, kels 
ädoatons osi, äsaunikons. 

KAPIT : XV 

Ün tim et bibinolavans e farisetans aniks se 
Hierusalem äkömoms lü Yesus ed äsäkoms: 

«Kikodo tidäbs olik neföloms-li stidis de 
vönädans peloveükölis? Ibä no lavoms namis 
oksik, ven ofidoms bodi». 

Ägesagom omes: «Kikodo i ols nefölols-li 
büdedi Goda demü vönaoloveikod olsik? 

Ibä God esagom: Stimolöd fati e moti olikis, e 
Kel malediton fati u moti oka, utan odeadon fümo. 

Ab sagols: If sagol fate u mote olik: Utos binon 
givot, kelosi frutidol ole de ob, no ostimon fati 
u moti oka. 

So nenämükols büdedi Goda, demü vönaoloveikod 
olsik. 

O simulans! gideto Iesaias eprofetom dö ols: 

Pöp at stimon obi ko lips, ab ladäl onik binon 
fagik de ob. 

Vaniko kultons obi me lejonods oksik, kels binons 
büdeds menas». 

Posä ivokom menamödoti lü ok, äsagom one: 
«Lilolsöd e suemolsöd! 

No utos, kelos ninikon ini mud neklinükon meni, 
ab utos, kel sekömon se mud neklinükon oni». 

Täno tidäbs äkömoms ed äsagoms ome: 
«Sevol-li, das farisetans eskanoms, ven äliloms 
vödis ola»? 

Ägesagom: «Plan alik, kel no peplanon fa Fat 
sülik obik, posäplanon. 

Leadolsöd golön omis! Binoms dugans bleinik 
bleinanas, ed if bleinan bal dugon bleinani votik, 
bofikans falons ini sep». 

Täno Petrus ägesagom ome: «Plänolös obes 
parabi»! 

Äsagom omes: «Binols-li i ols ai nog so 
nelärnafägiks? 

No sevols-li, das alutos, kel ninikon ini mud, 
kömon ini bälid, e pamojedon ini prifet? 

Ab kelos sekömon se mud, utos süikon se ladäl, 
ed atos neklinükon meni. 

Ibä se ladäl tikods badik süikons: sasens, 
dulters, nepueds, tifots, temunods dobik, 
blasfäms. 

Ats binons dins, kels neklinükons meni; ab fid ko 
nams no pelavöls no neklinükon meni». 

E Yesus ädegolom usao, ed ägolom lü topäds di 
Tyrus e Sidon. 

Ed ekö! vom Kanaänik se topäds et äsegolof ed 
älüvokädof ome: «Miserolös obi! o Söl! O Son 
ela David! daut obik diabäbof vemo». 

No ägespikom ofe vödi bal. Täno tidäbs 
äkömoms lü om, ed äbegoms ome: «Leadolös 
mogolön ofi! ibä sökof obis vokädölo». 

Ägesagom omes: «Pelesedob te lü jips peperöl 
dafamüla Yisraelänik». 

Ab änilikof lü om, ed ädofalöl lo om, äsagof: 
«O Söl! yufolös obi»! 

Ab ägesagom nu: «No binos gidöfik ad sumön 
bodi cilas, ed ad jedön oni dogiles». 

Ab äsagof: «Binos sio soik! o Söl! ibä dogils 
fidons 

bodabrekülis, kels falons de tab sölas onsik». 

Täno Yesus äsagom ofe: «O vom! kred olik binon 
gretik. Ojenosöd ma vil olik»! E daut ofik 
äsaunikof de timül et. 

Edetevölo usao, Yesus äkömom leni lak di 
Galilaea, äbexänom beli, ed äseidom oki. 

Täno menamödots mödik äkömons lü om, 
keblinöls lemanis, bleinanis, sudamüätanis, 
boatanis, e votikanis mödik, e seitöls onis foi 
futs omik, ed äsaunom onis; 

sodas menamödots ästunikons, ven älogons, das 
sudamüätans äspikons, boatans äsaunons, lemans 
äzigolons, e bleinans älogons. Ed äglorükons 
Godi Yisraeläna. 

Nu Yesus ävokom tidäbis lü ok ed äsagom: 
«Keliedob ko menamödot; ibä mens binons ya dü 
dels kil lä ob, e no labons bosi ad fidön. No 
vilob leadön degolön onis jöeniko, dat no 
sukubons dü vegam». 

Tidäbs äsagoms ome: «Lio ogetobs-li in soalöp 
at bodi saidik, ad satükön mödoti so gretiki»? 

E Yesus äsagom omes: «Bodedis kimödotik 
labols-li»? Äsagoms: «Veli e fitilis 
nemödik». 

Täno äbüdom menes ad seidön okis sui glun. 

Äsumom bodedis vel e fitis, e posä isagom 
danipleki, äbreikom onis, ed ägivom onis 
tidäbes okik, kels ägivoms onis menes. 

Valans äfidons e päsätükons. Breikotis iretöl 
älasumoy : bäsets fulik vel. 

Num utanas, kels ifidons äbinons: mans folmil, 
plä voms e cils. 

E posä ileadom mogolön menamödotis, äboidom 
oki ini naf ed äkömom ini topäd ela Magada. 

KAPIT : XVI 

Seimna farisetans e sadukans äkömoms ad blufön 
omi, ed äsäkoms ome ad jonön omes mali se sül. 

Ägespikom omes: «Soaro sagols : Stom jönik, 
ibä sil binon redik; 

e gödo : Adelo olabobs tepi, ibä sil binon 
dofaredik. O simulans! Sevols-li sio ad distidön 
logoti sila, ab no malis timas? 

Dafamül badik ä dulterik säkon mali; ab mal 
nonik pogivon one, plä ut profetana : Ionas». Ed 
älüvölo omis, ädegolom. 

Ven tidäbs äkömoms leni votaflan, iglömoms ad 
kesumön bodi. 

Tän Yesus äsagom omes : «Prüdolsöd! 
galedolsöd olis demü lefapest farisetanas e 
sadukanas»! 

Ävätäloms ninälo ed äsagoms: «Binos, bi no 
ekesumobs bodedis». 

Yesus äsuemom atosi, ed äsagom: «Kisi 
vätälols-li ninälo»? O smalalekredans! bi no 
ekesumols bodedis. 

Labols-li üfo no nog dasevi? No betikols-li 
bodedis lul lulmilanas, e bäsetis kimödotik 
elasumols? 

Ni bodedis vel folmilanas, e bäsetis kimödotik 
elasumols? 

Lio mögos-li, das no suemols, das no äspikob 
oles dö bodeds, ven äsagob ad galedön olis 
demü lefapest farisetanas e sadukanas»? 

Täno ädasevoms, das no esagom, das ämutoms 
galedön demü lefapest boda, ab demü lejon 
farisetanas e sadukanas. 

Ven Yesus äkömom ini topäd di Caesarea 
Philippi, äsäkom tidäbes okik «Kim, mens 
sagons-li, das Son menas binom»? 

Äsagoms: «Semans : Ioannes : blunedan; votans : 
Elia; votans : Ieremias u balan profetanas». 

Äsagom omes: «Ab ols, kim, sagols-li, das 
binob»? 

E Simon Petrus ägespikom ome: «Binol Kristus : 
Son Goda liföl». 

Yesus ägesagom ome: «Beatik binol, o Simon 
Bar-Iona! ibä atosi mit e blud no edasevädükons 
ole, ab Fat obik in süls. 

E sagob ole : Binol Petrus : klifaman, e su klif 
at olebumob komoti obik, e leyans höla no 
obemekädons oni. 

Ogivob ole kikis regäna sülas; ut, keli otanol 
su taled, putanon in süls, ed ut, keli olivükol 
su taled, pulivükon in süls». 

Tän äproibom tidäbes, ad sagön eke, das 
äbinom Kristus. 

De timül et Yesus äprimom ad jonön tidäbes 
okik, das äzesüdos, ad golön lü Hierusalem, e 
das ösufom mödiko de bäldikünans, de 
lekultans, e de bibinolavans, das pödeidom, e das 
ölelifikom tü del kilid. 

E Petrus äkesumom omi flanio, ed äprimom ad 
blamön omi: «God galedomös oli! O Söl! atos no 
oreifon oli». 

Ab ädeflekom oki, ed äsagom ele Petrus: «Moö! 
gololöd po ob! O diab! binol skän pro ob; ibä 
no labol tikodis Goda, ab utis menas». 

Täno Yesus äsagom lü tidäbs okik: «If ek 
vilom züpön obi, atan noädomöd oki! lasumomöd 
krodi okik! e sökomöd täno obi! 

Ibä, kel vilon dakipön lifi okik, utan operon 
oni; ed utan, kel peron oni demü ob, otuvon oni. 

Kisi frutosöv-li mene, if gaenonöv voli lölik, 
e lan ona sufonöv dämi? U kisi men givonöv-li 
tökü lan okik? 

Ibä Son mena okömom in glor Fata okik ko 
silanans omik, ed oblöfom eke ma kondöt omik. 

Vö! sagob oles: Semans utanas, kels binons is, no 
odeadons, büä oloegons kömön Soni mena ini 
regän omik». 

KAPIT : XVII 

Pos dels mäl Yesus äkesumom eli Petrus, eli 
Iacobus ed eli Ioannes : blod omik, ed äblinom 
omis lü bel geilik; votan no ädabinon us. 

Ed äcenodom lo oms; logod omik änidon äsä sol, 
klots omik ävedons vietiks äsä lit. 

Ed ekö! lo oms Moyses ed Elias äpuboms, 
äspikölo ko om. 

Täno Petrus äspikom lü Yesus: «O Söl! Binos 
gudik, das binobs is. If vilol, obumobs is 
tänadis kil: bali pro ol, bali pro Moyses, e bali 
pro Elias». 

Du nog äspikom, ekö! lefog litöl älovejadon 
omis, e se lefog vög äsagon: «Atan binom son 
palöföl obik, keli plidob vemo. Lilolsöd omi»! 

Ven tidäbs äliloms atosi, äfaloms sui logods 
oksik, ed ädredikoms vemo. 

Ab Yesus äkömom lü oms, ädoatom omis, ed 
äsagom: «Löädolsöd e no dredolsöd»! 

E ven älölogoms logis oksik, no älogoms votani, 
äsä te Yesusi. 

E dü nexän de bel Yesus äbüdom omes: 
«Sagolsöd neke bosi dö vision at, büä Son 
mena ulelifikom se deadans»! 

E tidäbs omik äsäkoms ome: «Lio-li? 
Bibinolavans esagoms ga, das Elias ökömom 
büikumo». 

Ägespikom : «Elias kömom büikumo, ed 
oleodükom vali. 

Ab sagob oles, das Elias ya ekömom, ab no 
edasevoy omi, ed edunoy ko om, soäsä eviloy. So 
i Son mena osufom dub ons». 

Täno tidäbs äsuemoms, das äspikom ko oms dö 
Ioannes : blunedan. 

Ven äkömoms lä menamödot, men äkömon lü om, 
äkienon lo om, 

ed äbegon: «O Söl! miserolös soni obik! ibä 
binom munamalädik e sufom vemo; falom go suvo ini 
fil, e suvo ini vat. 

Eblinob omi lü tidäbs olik, ab no ekanoms sanön 
omi». 

Yesus ägesagom : «O menäd nelekredik ä 
mivedöl! Kilunüpo obinob-li nog lä ols? 
Kilunüpo mutob-li nog sufälön olis? Blinolsöd 
omi obe isio»! 

E Yesus ätädom milanani, posä etan äsegolon se 
om, e de timül et hipul äbinom saunik. 

Ven tidäbs äbinoms soeliks ko om, äsäkoms ome: 
«Sekü kod kinik no äkanobs-li semofön oni»? 

Yesus nu äsagom omes: «Sekü smalalekred olsik. 
Ibä, vö! sagob oles, if labolsöv lekredi, äsä 
keril mutara, sagolsöv bele at: «Gololöd de top 
at lü top et! ed ogolonöv, e nos binonöv 
nemögik pro ols. 

Ab menäd at no setevon, äsä ad plekön e ad 
cunön». 

Ven ästeboms in Galileyän Yesus äsagom omes: 
«Son mena polovegivom ini nams menas. 

Odeidoy omi, ab tü del kilid olelifikom». Ed 
äglumikoms vemo. 

Ven äkömoms ini Capharnaum kädädans 
teldragmadas pro tem äsäkoms ele Petrus : 
«Mastan olsik no opelom-li teldragmadi»? 

Äsagom : «si»! E ven äkömom lomio, Yesus 
äprevenom omi, ed äsäkom: «Kisi cedol-li? o 
Simon! Regs taleda, de kins flagädoms-li tripi u 
kasidi? de sons lönik-li okas u de foginans-li»? 

Ven ägesagom ad atos: «De foginans», Yesus 
äsagom ome: «Tän sons binoms netripabiks. 

Ab, dat no skänobs onis, gololöd lü lak, 
sejedolöd fitahuki, e sumolöd fiti balid, keli 
süramenol, maifükolöd mudi onik, ed otuvol 
sikuli; pelolöd me at pro ob e pro ol»! 

KAPIT : XVIII 

Ün tim et tidäbs äkömoms lü Yesus ed 
äsäkoms: «Kin ga binon-li gretikün in regän 
sülas»? 

Ed ävokom cili, äpladom oni zänodü oms, 

ed äsagom: «Vö! sagob oles, if no cenols, e 
vedols äsä cils, no kömols ini regän sülas. 

Klu kel mükükon oki äsä cil at, utan binon 
gretikün in regän sülas. 

E kel lasumon cili somik nemü ob, utan lasumon 
obi; 

e kel skänon balani smalikanas at, kels lekredons 
obi, binosöv gudikum pro utan, das mülaston 
palägonöv zü särvig onik, e pasädonöv ini 
dib laka. 

Vi! lü vol demü skäns. Zesüdos, das skäns 
kömons, ab vi! lü men, dub kel skän davedon. 

If nam olik u fut olik skänonöv oli, decöpolöd 
oni e mojedolöd oni! ibä binos gudikum ad lifön 
pemitulölo u boatiko, kas pajedön ko nams tel u 
futs tel ini fil laidüpik. 

Ed if log olik skänonöv oli, setirolöd oni e 
mojedolöd oni! ibä binos gudikum pro ol ad 
lifön ballogiko, kas pajedön tellogiko ini höl 
fila. 

Galedolsöd ad no ludigidön bali smalikanas at! 
ibä sagob oles, das silanans onsik logons 
laiduliko logodi Fata obik, kel binom in süls. 

Ibä Son mena ekömom ad savön utosi, kelos 
peperon. 

Kisi cedols-li? If ek labon jipis tum, e bal onas 
epölavegon, no olüvon-li jipis züldegzül su 
bel, e no ogolon-li ad sukön jipi epölavegöl? 

Ed if utuvon oni, vö! sagob oles, das ofredon 
mödikumo dö at, ka dö jips züldegzül, kels no 
epölavegons. 

So i no binos vil Fata olsik, kel binom in süls, 
das balan smalikanas at opäridikon. 

If blod olik edunomöv midunoti kol ol, gololöd 
ad süadükön omi, ven binol soelik ko om, tefü 
kodäd omik. If dalilom oli, tän egaenol omi. 

If no dalilom oli, sumolöd ko ol täno balani u 
pösodis tel! dat din alik fümon dub temunods 
temunanas tel u kilas. 

If nu no dalilomöv i onis, sagolöd osi komote! 
If no dalilomöv i komoti, tän binomös pö ol 
asä pagan u tolädan! 

Vö! sagob oles: utos valik, kelosi tanätols su 
taled, putanäton in sül, ed utos, kelosi 
sätanätols su taled, pusätanäton in sül. 

Dönu, sagob oles, if telans olas su taled 
plekonsöv baicediko dini alseimik, atos pogivon 
ones fa Fat obik in süls; 

ibä kö telans u kilans ekobikons demü nem obik, 
ob binob zänodü ons». 

Täno Petrus äkömom lü om, ed äsagom: «O 
Söl! liomödotikna mutob-li pardön blode obik, 
kel dunom midunoti kol ob, jüo velna-li»? 

Yesus äsagom ome: «Sagob ole no jüo velna, ab 
jüo veldegna velna. 

Sekü atos regän sülas kanon paleigodön ko reg 
seimik, kel ävilom klirön ko dünans okik. 

Ven äprimom kliri, balan pälüblinom ome, kel 
ädebom ome taläntis degmil, 

e bi no älabom moni ad pelön, söl äbüdom, das 
om, ko jimatan e cils oma, ed alut, keli 
ädalabom, pöselon diseinü moed deba. 

Sekü atos dünan ädofalom lo om, ed äsagom : 
Sufädolös ko ob! opelob ole vali. 

Söl ämiserom dünani et, äleadom mogolön omi, 
ed ästiamom ome debi. 

Ven dünan et äsegolom, ätuvom balani kedünanas 
omik, kel ädebom ome sikulis tum; ägleipom omi 
len gug ed äsagom : Pelolöd uti, keli debol! 

Sekü atos kedünan omik ädofalom lo om ed 
äsagom lebegölo: Sufädolöd ko ob! opelob ole. 

Ab no ävilom, ämogolom ed äfanäbükom omi, 
jüs öpelom pedebölosi. 

Ven kedünans älogoms utosi, kelos äjenon, 
älügikoms vemo, ed ägoloms ad konön vali söle 
oksik. 

Tän söl äbüdom kömön omi, ed äsagom ome: O 
dünan badik! Debi lölik et estiamob ole sekü 
lebeg olik; 

No äsötol-li i ol miserön kedünani olik, 
soäsä ob emiserob oli? 

Ed äzunölo, söl omik älovegivom omi 
gitädanes, jüs öpelom uti valik, keli ädebom 
ome. 

So i Fat sülik olsik odunom oles, if no alans 
olas pardomsöv ladöfo blode okik». 

KAPIT : XIX 

Posä Yesus ispikom vödis at, ädetevom de 
Galileyän, ed ägolom lü ziläk Yudäna 
votaflanü el Iordanis. 

Menamödots mödik äsökons omi, ed äsanom us 
onis. 

E farisetans äkömoms lü om, ad blufön omi; 
äsäkoms: «Pedälos-li ad dejoikön jimatani 
okik demü kod alseimik»? 

Ägesagom: «No ereidob-li, das Jafal emekom 
primao dabinädis e manikis e vomikis? 

e das esagom: Sekü kod at man olüvom fati e moti 
oka, ed oslopom jimatani okik; e bofans et obinons 
koap midik bal? 

Binons kludo no plu koaps tel, ab koap midik bal. 
Kelosi God kludo ebalom, utosi men no teilonöd»! 

Äsagoms ome: «Sekü kis üfo Moyses ebüdom-li 
mane ad givön ofe matiteilapenädi, büä 
dejoikom ofi»? 

Äsagom omes: «Demü düfäl ladäla olsik Moyses 
edälom oles ad dejoikön jimatanis olsik; ab 
primao no ebinos soik. 

E sagob oles: Kel dejoikom jimatani okik demü kod 
votik, äsä demü nepued, e matikom ko jivotan, 
utan dulterom; e jijoikäb, kel matikof ko 
hivotan, dulterof». 

Täno tidäbs omik äsagoms ome: «If tef bevü 
man e vom binon soik, tän no binos frutabik ad 
matikön». 

Ab äsagom omes: «No valans suemons sagodi at; te 
utans, kels labons tälenüli atosa. 

Ibä negenükäbs dabinoms, kels pemotoms so, 
negenükäbs dabinoms, kels penegenükoms fa mens, 
ed i negenükäbs dabinoms, kels enegenükoms okis 
it demü regän sülas. Kel kanon suemön atosi, 
utan suemonös osi»! 

Täno cils päblinons lü om, dat äsuiseitomös 
plekölo namis sui ons. Ab tidäbs äblamoms onis. 

Ab Yesus äsagom: «Letolsöd cilis, e no 
neletolsöd onis ad kömön lü ob! Ibä lü 
somans regän sülas duton». 

E posä iseitom namis sui ons, ädetevom usao. 

Ed ekö! balan äkömom lü om ed äsagom: «O 
Mastan gudik! gudikosi kinik mutob-li dunön, ad 
dagetön lifi laidüpik»? 

Äsagom ome: «Liö! nemol-li obi gudiki? Nek 
binon gudik, plä Balan, sevabo God. Ab if vilol 
nügolön ini lif, fölolöd ai büdedis»! 

Äsagom ome: «Kinikis-li»? Yesus äsagom: «No 
sötol deidön, no dulterön, no tifön, no 
temunön dobiko, 

Stimolöd fati e moti olikis, e löfolöd kemeni 
olik äsä oli it»! 

Hiyunan äsagom ome: «Atosi valik yunao ai 
edunob. Kisi edunob-li nog tu nemödiko»? 

Yesus äsagom ome: «If vilol binön lölöfik, 
benö! Selolöd uti valik, keli dalabol, givolöd 
oni pöfanes, ed olabol divi in sül. Kömolöd e 
sökolöd obi»! 

Ab ven hiyunan älilom vödis at, ädegolom 
lügiko; ibä älabom dalabotis mödik. 

Täno Yesus äsagom tidäbes okik: «Vö! sagob 
oles, obinos töbik pro liegan ad nügolön ini 
regän sülas. 

Si! sagob oles, binos fasilikum pro jamod ad 
golön da hog nada, ka pro liegan ad nügolön ini 
regän Goda». 

Ven tidäbs äliloms atosi, äbinoms go bluviks, 
ed äsagoms: «Ab kin täno kanon-li binön 
sefik»? 

E Yesus omis lülogöl äsagom: «Pö mens atos 
nemögon, ab pö God val binon mögik». 

Tän Petrus äsagom gespikölo ome: «Ekö! 
Elüvobs vali, ed esökobs oli; kis üfo 
olüduton-li lü obs»? 

Yesus äsagom omes: «Vö! sagob oles, das ols, 
kels esökols obi, oseadols, ven Son mena oseadom 
su tron glorik oka, i su trons degtel, ad cödön 
tribütis degtel Yisraeläna. 

Ed alan, kel elüvon domis, blodis, söris, moti, 
fati, jimatani, cilis u länedis oka nämätü nem 
obik, odageton tumoti, ed ogeron lifi laidüpik. 

Ab balidans mödik obinons lätikans, e lätikans 
balidans». 

KAPIT : XX 

«So regän sülas binon äsä domasöl, kel 
äsegolom ün göd gölik ad hürön vobanis demü 
vitidagad okik. 

Posä ibalädom ko vobans ad pelön omes sikuli 
bal tä vobod dela bal, äsedom omis lü vitidagad 
okik. 

Ven äsegolom tü düp kilid dönu, älogom su 
maket votanis, kels äbinoms nenvobiks. 

Atanes äsagom: Gololsöd i ols lü vitidabel, ed 
ogivob oles uti, kel binon gidik! 

Ägoloms usio. Ven dönu äsegolom zao tü düp 
mälid e tü düp zülid, ädunom leigo. 

E ven äsegolom zao tü düp degbalid, ätuvom 
votanis, ed äsäkom omes: Sekü kis stanols-li is 
nevobiko dü del lölik? 

Äsagoms ome: Bi nek ehürom obis. Äsagom omes: 
Gololsöd i ols lü vitidagad! Ogetols uti, kel 
binon gidik. 

Ven soar ivedos söl vitidagada äsagom guvane 
oka: Vokolöd vobanis e pelolöd omes mesedi, 
primölo pö lätikan e somo jü balidan! 

Ven utans de düp degbalid ikömoms, alans 
ägetoms sikuli bal. 

Ven balidans ikömoms, äniludoms ad getön 
mödikumo, ab i oms alik ägetoms sikuli bal. 

Pö get ata ämuroms ta dalaban, 

ed isagoms: Lätikans evoboms te dü düp bal, ed 
eleigädol omis ko obs, kels evobobs töbiko in 
hit dü del lölik. 

Ab ägespikom balane omas: O flen- no negidob kol 
ol. No ebalädikol-li ko ob tefü sikul bal? 

Sumolöd uti, kel duton lü ol e mogolöd! Vilob 
givön lätikane et leigiko äsä ole. 

U no dalob-li dunön ko obikos utosi, kelosi 
vilob? U log olik zunon-li, bi binob gudik? 

Somo lätikans obinons balidans, e balidans 
lätikans; ibä mödikans pevokons, ab nemödikans 
pevälons». 

E ven Yesus ätevom lü Hierusalem, äkesumom te 
tidäbis degtel, ed äsagom dü vegam omes: 

«Ekö! tevobs lü Hierusalem, e Son mena 
polovegivom lekultanes e bibiinolavanes; ed atans 
ocödetoms omi ad deadön. 

Ed olovegivoms omi paganes, ad kofön, ad lebatön 
ed ad krodön omi; ab tü del kilid polelifükom. 

Täno mot sonas ela Zebedaeus äkömof ko sons 
ofik lü om ed ädofalof lo om ad begön ome bosi. 

Äsagom ofe: «Kisi desirol-li»? Äsagof ome: 
«Sagolös, das sons obik tel at oseadoms detü e 
nedetü ol in regän olik»! 

Yesus ägesagom: «No sevols utosi, kelosi begols. 
Ofägols-li ad vagio drinön köpi, keli ob 
ovagükob? (ud ad pablunedön me bluned, me kel 
poblunedob»?) Sagoms ome: «Si»! 

Ed äsagom: «Köpi obik ovagiodrinols sio, (e me 
bluned, me kel pablunedob, poblunedols sio) ab 
seadi detü ob e nedetü ob, no kanob gevön, ab 
atos pogevon fa Fat oba utanes, keles atos 
pejonedon fa om». 

Ven degans votik äliloms atosi, äbadocedoms osi 
vemo blodes tel. 

Yesus ävokom omis lü ok ed äsagom: «Sevols, 
das plins reigoms pöpis, e das gretans bemastoms 
onis. 

So no dalos jenön bevü ols; ab utan, kel vilom 
vedön gretik bevü ols, binomöd dünan olsik! 

Ed if ek bevü ols vilom binön balidan, utan 
obinomöd slafan olsik! 

leigoäsä Son mena no ekömom ad padünön, ab ad 
dünön, ed ad givön lifi okik asä 
säsinamasakrifoti pro mödikans». 

E ven ädegoloms se Iericho, menamödot gretik 
äsökon onis. 

Ed ekö! bleinans tel, kels äseadons len veg, ed 
älilons, das Yesus äbeigolom, ävokädons: 
«Miserolös obis, o Söl! o Son ela David»! 

Menamödot äblamon onis, ed äbüdon ones ad 
seilön. Ab ävokädons nog laodikumo: 
«Miserolös obis, o Söl! o Son ela David»! 

E Yesus ästopom, älüspikom lü ons, ed 
äsäkom: «Kisi vipols-li, das odunob oles»? 

Äsagons ome: «O söl! das logs obsik 
pamaifükonsös»! 

E Yesus ämiserom onis, ed ädoatom logis onsik, e 
sunädo äkanons logön, ed äsökons omi. 

KAPIT : XXI 

Ven änilikoms lü Hierusalem ed äkömoms tö 
Bethphage len Learabel, Yesus älesedom tidäbis 
tel, 

ed äsagom omes: «Gololsöd lü vilag visü ols, 
ed otuvols sunädo jicuki pefimatanöl, e cuküli 
lä of. Livükolsöd onis, e blinolsöd onis obe! 

Ed if ek sagonöv bosi dö atos, gesagolsöd täno 
: Söl neodom onis, tän oleadon sunädo golön 
onis». 

Atos ejenon, dat pöfölon utos, kelosi profetan 
esagom: 

«Sagolsöd daute ela Sion: Ekö! reg olik kömom 
lü ol, sofäliko e seadölo su cuk e cukül : 
nimül lodotanima». 

Tidäbs ädegoloms, ädunoms äsä Yesus ikomitom 
omes, 

äblinoms jicuki e cuküli ed äseitoms klotis 
oksik sui ons, ed äseidoms omi sui ats. 

E dil gretikün menamödota äseatenükon klotis 
okik sui veg, votikans ädeflapons tuigis de bims, 
ed ästürülons onis sui veg. 

Menamödots, kels äfogolons e kels äsökons, 
ävokädons: «Hosanna! pro Son ela David! 
Pabenedomös utan, kel kömon nemü Söl! 
Löpiküno Hosanna»! 

E ven änüvegom ini Hierusalem, zifanef lölik 
äfäkädikon, ed äsäkon: «Kim atan binom-li»? 

E menamödots äsagons: «Atan binom Yesus : 
profetan se Nazareth in Galileyän». 

E Yesus änügolom ini tem Goda, ed ämofom 
selanis e remanis votikis, kels äbinons in tem, 
ädojedom tabis monicänanas e bamis 
pijuniselanas. 

Ed äsagom omes: «Epenoy: Dom oba ponemon 
plekadom, ab ols emekols oni ravanaspadädi». 

Täno bleinans e boatans äkömoms lü om in tem, 
ed äsanom onis. 

Ab lekultans e bibinolavans äskanoms, ven 
älogoms milagis, kelis ädunom, e ven älieloms 
vokädön cilis in tem: «Hosanna pro Son ela 
David». 

Ed äsagoms ome: «Lilol-li utosi, kelosi atans 
sagons»? E Yesus äsagom omes: «Si! Ereidols-li 
neföro? Se muds cilas e sügäbas epreparol lobi 
olik». 

Älüvom omis ed äsegolom se zif lü Bethania, 
kö ästebom dü neit. 

Ven ägegolom ün göd fovik lü zif, äfaemom. 

E ven älogom figabimi len veg, ägolom lü on, ab 
ätuvom nosi äsä bledis. Äsagom nu one: 
«Laidüpo no plu oprodon flukis». E sunädo 
figabim äsigikon. 

Ven tidäbs älogoms atosi, ästunoms ed äsagoms: 
«Lio figabim esigikon-li süpo»? 

E Yesus ägespikom omes: «Vö! sagob oles, if 
labolsöv lekredi e no dotolsöv, no dunolsöv te 
utosi, kelosi edunob pö figabim at, ab, if 
sagolsöv lü bel at: Tovolöd oli, e sturolöd 
ini mel! atos jenonöv. 

Alutosi, kelosi begolsöv lekredölo, getolsöv». 

E ven ikömom ini tem, ed älejonom us, lekultans 
e bäldikünans pöpa äsäkoms ome: «Sekü gitod 
kinik dunol-li atosi? e kim egivom-li ole gitodi 
at»? 

Yesus ägesagom omes: «I ob olonülob oles säki. 
If ogivols obe gespiki, i ob osagob oles, sekü 
gitod kinik, dunob atosi. 

Kiöpao bluned ela Ioannes binon-li? Se sül-li, u 
se mens-li»? Ävätäloms nu ninälo: «If sagobs 
: Se sül, tän osäkom obes: Kikodo üfo no 
ekredols-li omi? 

If sagobs: Se mens, tän dredobs demü menamödot, 
ibä mödikans lecedons eli Ioannes asä 
profetani». 

Ägespikoms kludo: «No sevobs osi». Tän i om 
äsagom omes: «Täno i ob no sagob oles, sekü 
gitod kinik dunob atosi. 

Lio betikols-li atosi? Ek älabom sonis tel. 
Äkömom lü balidan ed äsagom: O son obik! 
Gololöd ad vobön adelo in vitidagad obik! 

Ägesagom: No vilob osi. Ab latikumo älepidom 
osi, ed ägolom. 

Ed ägolölo lü telidan, äsagom otosi. Atan 
ägesagom: Si! o Söl! ab no ägolom. 

Kim bofikanas edunom-li ma vil fata okik»? 
Ägesagoms: «Balidan». Tän Yesus äsagom omes: 
«Vö! sagob oles: Tolädans e jinepuedans 
okömons bu ols ini regän Goda. 

Ibä Ioannes ekömom lü ols ad jonön oles vegami 
verätik, ab no ekredols omi. Tolädans e 
jinepuedans sio ekredons omi, e do älogols atosi, 
no eleceinols latikumo olis, e no eprimols ad 
kredön omi. 

Lilolsöd parabi votik! Glunidalaban seimik 
imeikom vitidagadi, ibuidom oni, ibüedom mekön 
in on vitidabälipedömi, ed ibumom tümi; 
äbailom oni vitidagadanes ed ämotävom. 

Ven nu klopüp änilikon, älesedom dünanis okik 
lü vitidagadans ad getön flukis, kels ädutons 
lü om. 

Ab vitidagadans ägleipoms dünanis omik, 
äflapoms atanis, ädeidoms votanis, ed ästonoms 
dönu votanis. 

Dönu älesedom dünanis votik, ön num gretikum, 
ka pö naed balid, ed ädunoms ta oms ön mod ot. 

Fino älesedom soni okik lü oms, sagölo ninälo: 
Ospaloms soni obik. 

Ab ven vitidagadans älogoms soni, äsagoms odes: 
Atan binom geran. Gö! deidobsöd omi, e 
dakipobsöd geroti omik! 

Klu ägleipoms omi, äjedoms omi se vitidagad, ed 
ädeidom omi. 

Ven nu dalaban vitidagada gekömom, kisi odunom-li 
ta oms»? 

Äsagoms ome: «Opäridükom badanis, ed obailom 
vitidagadi vitidagadanes votik, kels oblünoms ome 
tü tüps pötik flukis». 

Yesus äsagom omes: «Ereidols-li neai in penäds 
bibik? Ston, keli bumans emojedoms, evedon 
gulaston. Atos ejenon ma vil Söla, e binon milag 
in logs obsik. 

Demü atos sagob oles: Regän Goda podesumon de 
ols, e pogivon pöpe, kel prodon flukis. 

Ed utan, kel falon sui ston at, otrovon, ed utani, 
sui kel falon, otroivon». 

Ven lekultans e farisetans äliloms parabis omik, 
äskanoms, das äzeilom omis. 

Ed ästeifoms ad bemastikön omi, ab ädredoms 
menamödotis, bi ats älecedons omi profetani. 

KAPIT : XXII 

Dönu Yesus äspikom in parabs; äsagom: 

«Regän sülas sümon ad reg, kel ämeikom 
matedafidedi pro son okik, 

ed älesedom dünanis okik ad vokön utanis, kels 
pivüdons pro matedafided; ab no ävilons kömön. 

Dönu älesedom dünanis votik, ko komit: 
Sagolsöd vüdäbes: Ekö! fided obik pemökon, 
hobubs e veter pepinädüköl pepugons, e val 
binon blümik. Kömolsöd lü matedafided! 

Ab nes demön atosi ägolons, balan lü läned 
okik, votan lü tedabüsid okik; 

e retans ägleipons dünanis omik, ed 
ämiträitons ed ädeidons omis. 

Nu reg et äzunikom, ed älesedom kriganis okik ad 
dadeidön sasenanis, ed ad lefilükön zifi onas. 

Täno äsagom dünanes okik: Matedafided binon sio 
blümik, ab vüdäbs no ävöladons pro at. 

Gololsöd lü traväröps vegas, e vüdolsöd ad 
matedafided alutanis, kelis otuvols. 

Dünans et nu ägoloms sui vegs, ed äblinoms 
valanis, kelis ätuvoms, badikanis e gudikanis. E 
tab matedafideda äbinon fulik me lotans. 

Ven nu reg änükömom ad lelogön lotanis 
lenseatöl, älogom us meni, kel no ilenükon 
matedaklotemi. 

Äsagom ome: O flen! Lio ekömol-li isio nen 
matedaklotem? Ed ämüätikon. 

Täno reg äsagom dünanes: Tanolsöd futis e 
namis omikis, lasumolsöd omi e jedolsöd omi ini 
dagöp plödikün! Us drenam e knir tutas 
odabinons. 

Ibä mödikans pevokons, ab nemödikans 
pevälons». 

Täno farisetans äkobikoms ad vätälön, vio 
öbrulälükoms omi medü säk böladik. 

Älesedoms lü om tidäbis oksik ko slopans ela 
Herodes, ad säkön ome: «O mastan! sevobs, das 
binol men veratiälik, das lejonol ma verat vegami 
Goda, e das demol neki; ibä binol men nesekidik. 

Sagolös kludo obes: Lio cedol-li? Pedälos-li ad 
pelön tripi lampöre, u no»? 

Ab Yesus ädaseivom diseini badik omsik, ed 
äsagom: «O simulans! Kio blufols-li obi? 

Dajonolsöd obe tripafenigi»! Äblinoms ome 
sikali. 

Ed äsäkom omes: «De kim magot at binol-li? E 
lio nüpenäd tonon-li»? 

Äsagoms ome: «Atan binom lampör». Täno 
äsagom omes: «Givolsöd kludo lampöre utosi, 
kelos duton lü lampör, e Gode utosi, kelos duton 
lü God»! 

Ven äliloms atosi, ästunikoms, äzedoms omi, ed 
ämogoloms. 

Ün del ot sadakans, kels nooms lelifikami, 
äkömoms lü om, ed äsäkoms ome: 

«O mastan! Moyses esagom: If ek deadom nenciliko, 
tän blod omik omatikom ko jimatan omik, ad fatön 
posbinanis blode okik. 

Nu lä obs blods vel ädabinoms. Balidan ämatikom 
ed ädeadom, e bi no älabom cilis, äposbinükom 
jimatani okik blode okik. 

E so äjenos pö telidan, pö kilidan, jü pö 
velidan. 

Fino pos valans i vom ädeadof. 

Pö lelifikam, de kim obinof-li jimatan? ibä 
valans elaboms ofi». 

Yesus ägespikom omes: «Pölols, bi no sevols 
penädis bibik, ni nämi Goda. 

Ibä pö lelifikam no matikons ni pamatükons, ab 
binons as silanans in sül. 

E tefü lelifikam deadanas no ereidols-li utosi, 
kelos pesagon oles fa God: 

Binob God ela Abraham, God ela Isaac ä God ela 
Iacob? God no binom God deadanas, ab God 
lifölanas». 

Ven menamödots älilons atosi, äbluvikons dö 
lejon omik. 

Ven farisetans äliloms, das isäspikom sadukanis, 
äkobikoms, 

e balan omas : gitavan äsäkom ome, ad blufön 
omi: 

«O mastan! büded kinik lonema binon-li 
veütik»? 

Yesus nu äsagom ome: «Sötol löfön Söli : God 
olik, ko ladäl lölik ola, ko lan lölik ola, e 
ko täläkt lölik ola! 

Atos binon büded balid ä gretik. 

Telid, kel leigon lä atos, tonon: Sötol löfön 
kemeni olik äsä oli it! 

Dö büdeds tel at lonem lölik ed utos, kel 
peprofeton, sekidons». 

Ven farisetans äkoboms, Yesus äsäkom omes: 

«Cedi kinik labols-li dö Kristus? Son kima 
binom-li»? Ägesagoms ome: «Son ela David». 

Äsagom omes: «Lio üfo David nemom-li omi tiko 
söli, ven sagom: 

Söl esagom söle obik: Seadolöd detü ob, jüs 
useitob neflenis olik asä futabami pro futs olik. 

If David nemom omi söli okik, lio üfo binom-li 
son omik»? 

E nek äkanom gesagön ome vödi bal; e de del et 
nek plu äriskom ad säkön ome bosi. 

KAPIT : XXIII 

Täno Yesus äspikom lü menamödots e tidäbs 
okik: 

«Su stul ela Moyses bibinolavans e farisetans 
seadoms. 

Fölolsöd e dunolsöd kludo kuratiko utosi valik, 
kelosi sagoms ad dunön! ab no dunolsöd ma duns 
omas! Ibä spikoms sio, ab no dunoms ma atos. 

Kobosumoms fledotis vetik ä töbiko polovikis, e 
seitoms onis sui jots menas, nes ninükön doati 
bal pro ons. 

Utosi valik, kelosi dunoms, dunoms ad palogedön 
fa mens. Vidükoms plekaküiredis oksik, 
gretükoms kvatis klotas oksik. 

Löfiloms ad labön stimapladi pö daifafideds, ed 
ad seadön su stuls föfikün in sünagogs, 

ed ad paglidön su makets, ed ad panemön rabinan 
fa mens. 

Ab ols, no koedolsöd panemön rabinans! ibä 
Balan binom Fat olsik: utan, kel binom in sül. 

I no nemolsöd olis duganis, ibä Balan binom 
dugan olas : Kristus. 

E gretikünan olas obinon dünan olsik. 

Alutan, kel löpükon oki, podonükon, ed alutan, 
kel donükon oki, polöpükon. 

Vi! lü ols, o bibinolavans e farisetans! O 
simulans! bi färmükols menes regäni sülas. Ols 
it no nügolols ini on, e neletols utanis, kels 
vilons nügolön ini on. 

(14. Vi! lü ols, o bibinolavans e farisetans! O 
simulans! bi luslugols domis jiviudanas me kodül, 
das mutols plekön lunüpo. Sekü atos, odagetols 
micödeti gretikum). 

Vi! lü ols, o bibinolavans e farisetans! O 
simulans! bi zitevols love vat e län ad 
slopükön yudani bal; e ven evedon atan, 
vedükols oni cili höla, kel binon telna so badik 
äsä ol. 

Vi! lü ols, o dugans bleinälik! kels sagols: If 
ek yulon nämätü tem, atos no lonöfon; ab if 
yulon nämätü gold tema, tän ebligidon. 

O fopans e bleinälans! Kis völadon-li mödikumo, 
gold-li u tem-li, kel saludükon goldi? 

Ed, if yulon nämätü latar, atos no lonöfon; ab 
if yulon nämätü legivot su on, tän ebligidon. 

O fopans e bleinälans! Kis völadon-li mödikumo, 
legivot-li u latar-li, kel saludükon legivoti? 

Utan vo, kel yulon nämätü latar, yulon 
nämätü on e nämätü val su on, 

ed utan, kel yulon nämätü tem, yulon nämätü 
on e nämätü utan, kel lödom in on, 

ed utan, kel yulon nämätü sül, yulon nämätü 
tron Goda e nämätü utan, kel seadom su on. 

Vi! lü ols, o bibinolavans e farisetans! O 
simulans! bi pelols degdili mäntaplana, maita, e 
komena, e nefölols büdedis veütikum: gid, miser 
e konfid. Atos sötoy fölön, e no sötoy 
nefölön etis! 

O dugans bleinälik! kels sibols muskiti, e 
luslugols jamodi. 

Vi! lü ols, o bibinolavans e farisetans! O 
simulans! bi klinükols plödaflani köpa e bova, 
ab nino fulons me ravot e nestön. 

O farisetan bleinälik! Klinükolöd büikumo 
ninaflani köpa e bova, dat i plödaflan onas 
vedonös klinik! 

Vi! lü ols, o bibinolavans e farisetans! O 
simulans! bi sümols ad sepüls pegüpädöl; 
plödaflano logotons jöniko, ab nino fulons me 
bonis deadanas e miota valasotik. 

So i ols labols vo plödaflano logoti gidik pro 
mens, ab ninälo binols susfuliks me simul e 
negitöfs. 

Vi! lü ols, o bibinolavans e farisetans! O 
simulans! bi bumols sepülis pro profetans e 
dekols mebamalis diganas. 

E sagols: If ilifobsöv ün dels büröletanas 
obsik, tän no ibinobsöv kedöbiks pö sasen 
profetanas. 

Somo dasevols, das binols sons sasesanas 
profetanas. 

Ed ols ofulükols mafi büröletanas olsik. 

O sneks! o luvipärans! Lio oskeapolsöv-li de 
micödet ad höliovegam? 

Ekö! sekü atos lesedob lü ols profetanis, 
sapanis e bibinolavanis. Ananis omas odeidols, ed 
okrodols; ananis olebatols in sünagogs olsik ed 
opöjutols de zif lü zif; 

dat kömonös love ols blud nensinik valik, kel 
pespilon su taled, de blud ela Abel ritik jü ut 
ela Zacharias : son ela Barachias, keli esasenols 
vü tem e latar! 

Vö! sagob oles, dins valik at okömons love 
tribüt at. 

O Hierusalem! Hierusalem! o ols! kels deidols 
profetanis, e stonols utanis, kels pelesedoms lü 
ols, vio suvo evilob kobükön cilis olsik, äsä 
jigok kobükof gokülis okik dis flitäms okik, ab 
no evilols. 

Ekö! dom olsik poleadon failön. 

Ibä sagob oles: No plu ologols obi denu, jüs 
osagols : Utan pabenedomös, kel kömom nemü 
Söl»! 

KAPIT : XXIV 

Yesus äsegolom ed ädegolom de tem, e tidäbs 
omik äkömoms ed äjonoms ome bumotis tema. 

Ägesagom omes: «No logols-li atis valik? Vö! 
sagob oles: No ston bal obleibon seatön su votik 
nes podistukön». 

Ven äseadom su Learabel, tidäbs äkömoms lü om 
soeliko ed äsagoms: «Sagolös obes, kitimo atos 
valik ojenon-li, e dub kis osevobs-li das 
ogekömol e das vol ofinikon»? 

Yesus ägesagom omes: «Galedolsöd, das nek 
pölükom olis! 

Mödikans okömoms me nem obik, osagölo: Ob binob 
Kristus. Ed opölükoms mödikanis. 

Olilols dö krigs e dö sagäds tefü krigs. 
Galedolsöd, das no fäkikols! Ibä zesüdos, das 
atos jenon; ab atos no nog binon fin. 

Ibä net ovoluton ta net; reigän ta reigän; ed 
in topäds difik faemaditrets, pästs e taladrems 
odabinons. 

Atos valik binon prim davedadolas. 

Tän polovegivols ad pamiträitön ed ad 
padeidön, e pohetols fa pöps valik, bi labols 
nemi obik. 

E täno mödikans poskänons; olovegivons odis, ed 
ohetons odis. 

Ed i luprofetans mödik osüikoms, ed opölükoms 
mödikanis. 

E bi sin opluikon, löf mödikanas okoldälikon. 

Ab kel olaidälon jü fin, utan posavon. 

Büiko gospul regäna ponotükon in vol lölik, as 
temunod pro nets valik, täno fin okömon. 

Ven logols kludo in top saludik distuki 
ledredodik, dö kel profetan : Daniel espikom 
(fomälolsöd ven reidols atosi!), 

täno utans, kels binons in Yudän fugons lü 
bels, 

utan, kel binon su nuf no doniogolon ad sumön 
bosi se dom okik; 

utan, kel binon su läned, no gegolon ad sumön 
mänedi okik. 

Vi! ün dels et lü voms grodik e sügöls! 

Plekolsöd, das fug olsik no jenon ün nifüp ni 
ün jabat! 

Ibä täno ditret so gretik odabinon, soäsä neai 
edabinon sis prim vola jü adel, e no odabinon. 

Ed if dels et no pobrefükonsöv, dabinäd lifik 
nonik obleibonöv padakipön; ab demü väläbs 
dels et pobrefükons. 

If täno ek sagonöv: Ekö! is Kristus binom, ud 
us binom! No kredolsöd osi! 

Ibä els Kristus dobik e profetans dobik 
osüikoms, ed odunoms malis so gretikis e milagis, 
das mögiko pölükoms igo väläbis. 

Ekö! ebüsagob osi oles. 

If sagoy kludo oles: Ekö! binom in däsärt; no 
gololsöd usio! Ekö! binom in stokacem; no 
kredolsöd osi! 

Ibä leigoäsä leklär süjuton lofüdao e liton 
jü vesüd, so köm Sona mena obinon. 

Uto kö karot dabinon, vulturs kobikons. 

Sunädo pos ditret delas et, sol odagikon , e mun 
no ogivon liti okik, stels ofalons de sil, e 
sülanämäds ovakulons. 

Täno mal Sona mena opubon in sil, e tribüts 
valik taleda oflapons okis sui blöt, ed oloegons 
kömön Soni mena su lefogs sila ko nämäd e glor 
gretiks. 

Olesedom silananis okik ko tonäd vemik posunas, 
ed okobükons väläbis de vienüds fol, de finot 
bal sila lü votik. 

Lärnolsöd de figabim parabi at! Ven nu tuigs 
onik müdikons, e bleds onik sprotons, tän 
sevols, das hitüp binon nilik. 

So i ven logols dinis valik at, osevols, das binom 
nilo fo yan. 

Vö! sagob oles, genäd at no opasetikon, büä 
atos valik ujenon. 

Sil e tal opasetikons, ab vöds obik no omoikons. 

Ab tefü del et e düp et nek sevon bosi, igo 
silanans süla no sevons onis, ab te Fat oba sevom 
onis. 

Leigo äsä ejenos ün dels ela Noe, so i obinos 
tefü köm Sona mena. 

Ibä leigo äsä ün dels bü letuvatam äfidoy ed 
ädrinoy, ämatikoy ed ämatükoy, jü del, kü 
Noe ägolom ini rak, 

e no äsevoy bosi, jüs letuvatam äkömon ed 
ämoükon valanis, so i ojenos pö köm Sona mena. 

Täno mans tel obinoms su läned; balan pokesumom, 
votan poposbinükon. 

Voms tel obinofs in mül; balan pokesumof, votan 
poposbinükof. 

Klu galädolsöd! ibä no sevols, tü del kinik 
Söl olas okömom. 

Suemols ga, das domasöl ügaledomöv, if 
isevomöv, tü düp kinik tifan ökömomöv, e no 
ületomöv omi ad nübreikön domi okik. 

Blümolsöd kludo i ols! ibä tü düp, keli no 
niludols, Son mena okömom. 

Kim nu binom-li hidünan fiedik ä täläktik, 
keli söl omik ecälon pro sumätöfans okik, ad 
givön ones pötatimo zibi? 

Beatik hidünan binom, ven söl omik, domio 
kömölo, tuvom omi so dunöli. 

Vö! sagob oles, das ocälom omi guvani dalabotas 
valik okik. 

Ab if hidünan et binom badik e sagom ninälo: 
Söl obik ozögom ad domiokömön; 

e primom ad flapön kedünanis okik, du om it 
fidom e drinom ko brietans, 

tän söl hidünana et okömom tü del, keli no 
spetom, e tü düp, keli no sevom, 

ed odeteilom omi, ed okompenükom omi fäte 
simultanas; uto drenam e knir tutas odabinons». 

KAPIT : XXV 

«Tän regän sülas osümon ad utos, kelos ejenon 
pö jivirgans deg, kels äkosgolofs ko lampads 
oksik higami. 

Lul ofas äbinofs sapiks e lul fopiks. 

Jifopans, kels ikeblinofs lampadis oksik, no 
ikeblinofs leüli; 

jisapans äkeblinofs ye ko lampads oksik, i leüli 
in luflads. 

Ven higam ämoblibom lunüpo, valikans 
äslipöfikofs ed äslipikofs. 

Zeneito nu ävokoy: Ekö! higam kömom, 
segololsöd ad kosgolön omi! 

Täno jivirgans valik et älöädofs ed 
äleodükofs lampadis oksik. 

Täno jifopans äsagofs jisapanes: Givolsös bosi 
leüla olsik, ibä lampads obsik kvänikons! 

Ab jisapans ägespikofs: Nö! ibä täno ba leül 
saidik no dabinonöv pro obs e pro ols. Gololsöd 
buikumo lü selans, e remolsöd pro ols it! 

Ab ven jiatans idegolofs ad remön, higam 
äkömom, e jiutans, kels äbinofs blümiks, 
ägolofs ko om lü mated; e yan päfärmükon. 

Latikumo i jivirgans votik äkömofs, ed äsagofs: 
O Söl! o Söl! maifükolös pro obs! 

Ab äsagom: Vö! sagob oles, no sevob olis. 

Klu galolsöd! ibä no sevols deli, ni düpi. 

Leigoso binos, äsä pö man, kel, ven ädetävom, 
ibüedom kömön hidünanis okik, ed älovegivom 
omes moni okik; 

balane ägivom taläntis lul, telidane telis e 
kilidane bali, alane ma tälen omik. Täno 
ädetävom. 

Utan, kel nu igetom taläntis lul ägolom ad 
tedön me ons, ed ädagetom gaenodi taläntas 
votik lul. 

Leigoso utan, kel igetom taläntis tel, ägaenodom 
lä ats telis votik. 

Ab utan, kel igetom talänti bal, ägolom ad 
sebön in glun sepi, ed äklänedom ini on moni 
söla okik. 

Pos lunüp söl hidünanas et äkömom ed äklirom 
ko oms. 

Utan, kel igetom taläntis lul, äkömom ed 
äblinom taläntis votik lul, sagölo: O Söl! 
taläntis lul elükonfidol obe; ekö! egaenodob 
lä ats taläntis votik lul. 

Ome söl omik äsagom: Gudö! o dünan brafik ä 
fiedik! dö nemödikos ebinol fiedik, dö mödikos 
ocälob oli. Kompenolöd pö fred söla olik! 

Täno utan, kel igetom taläntis tel äkömom ed 
äsagom: O Söl! taläntis tel elovegivol obe. 
Ekö! egaenodob lä ats telis votik. 

Ome söl omik äsagom: Gudö! o dünan brafik ä 
fiedik! dö nemödikos ebinol fiedik, dö mödikos 
ocälob oli. Kompenolöd pö fred söla olik! 

Täno utan, kel igetom talänti bal äkömom ed 
äsagom: O Söl! äsevob, das binol men düfälik, 
kel fodol utöpo, kö no esovol, e klopol utöpo, 
kö no ejedülol. 

Sekü atos ävedob dredik, ed egolob ad klänedön 
ini glun talänti olik; ekö! is labol ledutoti 
olik.. 

Ed ome söl omik ägespikom: O ol! dünan badik ä 
trögik! äsevol-li, das fodob utöpo, kö no 
esovob, e das klopob utöpo, kö no ejedülob? 

Tän älabol bligi ad fienidön moni obik lä 
bankal, ed ögegetolöv pö lomioköm obik e 
dalaboti obik, e fieni. 

Sumolsöd kludo de om talänti bal at, e givolsöd 
oni utane, kel labom taläntis deg! 

Ibä alane, kel dalabon, pogivos, ed aiplu 
pogivos, e de utan, kel no dalabon, i utos, keli 
labon, podesumon. 

E jedolsöd hidünani nenfrutik ini dagöp 
plödikün! kö drenam e knir tutas odabinons. 

Ven täno Son mena kömom in glor okik, ko 
silanans valik oka, oseadom su tron glorik okik; 

e lo om nets valik pokobükons, ed oteilom onis de 
ods, leigoäsä galedan teilom jipis de kapars. 

Opladom jipis detü ok, e kaparis nedetü ok. 

Tän reg osagom utanes, kels binons detü om: Gö! 
o pebenedölans fa Fat obik! labedolsöd regäni, 
kel peblümükon pro ols de stabükam vola! 

Ibä ven äfaemob, ezibols obi; ven äsoafob, 
eklietols obi; ven äbinob foginan, elotidols obi; 

ven änüdob, eklotols obi; ven ämalädob, 
ekälols obi; ven äfanäbob, evisitols obi. 

Tän ritans ogespikons ome: O Söl! Kitimo 
ezibobs-li oli, ven äfaemol? ud eklietobs-li oli, 
ven äsoafol? 

Kitimo elogobs-li oli äsä foginani, ed 
elotidobs-li oli? ud eklotobs-li oli, ven 
änüdol? 

Kitimo elogobs-li oli ven äbinol malädik, ud in 
fanäböp, ed evisitobs-li oli? 

Reg ogespikom ones: Vö! sagob oles, alutosi, 
kelosi edunols pro balan blodas mu pülikünas at 
oba, edunols pro ob. 

Ed utanes, kels binons nedetü om, reg osagom: 
Mogololsöd de ob! o maleditäbs! lü fil 
laidüpik, kel peblümükon diabe e silananes 
omik! 

Ibä ven äfaemob, no ezibols obi; ven äsoafob, 
no eklietols obi; 

ven äbinob foginan, no elotidols obi; ven 
änüdob, no eklotols obi; ven äbinob malädik, 
ed in fanäböp, no evisitols obi. 

Täno ogespikons ome: O söl! kitimo elogobs-li 
oli, ven äbinol 

faemik, u soafik, u foginan, u nüdik, u malädik, 
ud in fanäböp, e no eduinobs yufoti ole? 

Ad atos ogespikom ones: Vö! sagob oles, alutosi, 
kelosi no edunols pro balan pülikünanas at, i no 
edunols pro ob. 

Atans ogolons lü top datoma laidüpik, e ritans 
utöpio, kö lif laidüpik dabinon». 

KAPIT : XXVI 

Posä Yesus ifinükom spikädi at, äsagom 
tidäbes okik: 

«Sevols, das pos dels tel obinos pasat; tän Son 
mena polovegivom ad pakrodön». 

Tü tim at lekultans e bäldikünans pöpa 
äkobikoms in ledom dalekultana Caiphas penemöla, 

äsludoms ad fanön käfo omi, ed ad deidön omi; 

ab no tü zäladel; dat no volut davedonös in 
pöp! 

Ven Yesus äbinom tö Bethania in dom ela Simon : 
lepradan, 

äkömof lü om vom, kel älabof fladili laabatik 
ko benosmelaleül jerabik, keli äsegifof sui kap 
omik, du älenseatom len tab. 

Ven tidäbs älogoms atosi, äskanoms, ed 
äsagoms: «Pro kis 

nespäl at fruton-li? 

Ikanoy selön jeriko ati, e givön moni 
pöfanes». 

Yesus, kel ädaseivom omis äsagom omes: «Kikodo 
töbols-li vomi at? ibä edunof vobodi gudik kol 
ob. 

Ibä pöfanis ai labols lä ols, ab no labols ai 
obi. 

Ibä ven äsegifof nugveti benosmelik at sui koap 
oba, edunof atosi demü sepülam oba. 

Vö! sagob oles, utöpo in vol lölik, kö gospul 
at ponotükon, i ad mebön ofi ospikoy dö utos, 
kelosi edunof». 

Ün tim et balan degtelanefa, Iudas Iscariotes 
penemöl, ägolom lü lekultans, 

ed äsagom: «Kisi vilols-li givön obe, if 
loveükob omi oles»? Atans ägivoms ome sikulis 
kildeg. 

De timül et, äsukom pöti gudik ad loveükön 
omi. 

Tü del balid delas boda nenlefik tidäbs 
äkömoms lü om, ed äsäkoms: «Kiöpo vilol-li, 
das oblümükobs ole pasatafidädi»? 

Om nu ägespikom: «Gololsöd in zif lü seman, e 
sagolsöd ome: Mastal sagom : Tim obik binon 
nilik, vilob zelön lä ol pasati ko tidäbs 
obik»! 

Tidäbs ädunoms, soäsä Yesus ibüdom omes, ed 
äblümükoms pasatafidädi. 

Soaro älenseatom len tab ko degtelanef. 

E du fid äsagom: «Vö! sagob oles, das balan 
olas oträtom obi». 

Älügikoms vemo, ed alan omas, balan pos votan, 
äprimom ad sagön lü om: «Ob ga no binob-li 
utan? o Söl»! 

Äsagom nu: «Balan, kel steigom kobü ob nami ini 
bov; binom utan, kel oträtom obi. 

Son mena omoikom sio, äsä epenoy dö om, ab vi! 
lü men, fa kel Son mena paträtom. Äbinosöv 
gudikum pro men et, if no pimotomöv». 

Nu Iudas : trätan, ägesagom: «Ob ga no binob-li 
utan? o rabinan»! Äsagom ome: «Esagol osi». 

Ven nu äfidoms, Yesus äsumom bodi, äbenedom 
oni, äbreikom oni, ägivom oni tidäbes oka, ed 
äsagom: «Sumolsöd; e fidolsöd! at binon koap 
obik». 

Pos atos äsumom köpi, äbenedom oni, älovegivom 
oni, ed äsagom: «Drinolsöd ols valik se at! 

Ibä at binon blud obik diateka nulik, kel 
paspilon pro mödikans ad pardön sinodis. 

Sagob i oles, das denu no plu odrinob prodoti 
vitida, jü del ut, tü kel odrinob oni kobü ols 
dönu in regän Fata obik» 

Posä ikanitoms lelobakaniti, ägoloms lü 
Learabel. 

Täno Yesus äsagom omes: «Ols valik oskanols ün 
aneit dö ob. Ibä epenoy: Oflapob galedani, e 
jips jepa pospearükons. 

E posä ulelifikob, ofogolob olis lü 
Galileyän». 

Petrus ägesagom ome: «Ifi valans oskanomsöv dö 
ol, ob oskanob neföro dö ol». 

Yesus äsagom ome: «Vö! sagob ole, ün neit ebo 
at, büä higok ukravom, onoädol kilna obi». 

Petrus äsagom ome: «Ifi mutoböv deadön ko ol, 
no onoädob oli». Ed otosi tidäbs valik 
äsagoms. 

Täno Yesus ägolom ko oms lü top Gethsemane 
panemöl, ed äsagom tidäbes okik: «Bleibolsöd 
seadön is, jüs uplekob us»! 

Äkesumom eli Petrus e sonis bofik ela Zebedaeus, 
ed äprimom ad vedön lügik ä dredik. 

Täno äsagom omes: «Lan obik binon mu dibätiko 
lügik. Blibolsöd is, e galolsöd ko ob»! 

Ägolom boso fagikumo. Ädofalom sui logod okik ed 
äplekom: «O Fat obik! If mögos, leadolös 
beigolön de ob köpi at! ab no soäsä ob vilob, 
ab soäsä ol vilol». 

Nu ägolom lü tidäbs, ed ätuvom omis slipölis, 
ed äsagom ele Petrus : «No kanols-li galön dü 
düp bal ko ob? 

Galolsöd e plekolsöd ad no pablufodön! Lanöf 
binon sio vilöfik, ab mid binon fiböfik». 

Telidnaedo ägolom ed äplekom: «O Fat obik! If 
no binos mögik, das köp at obeigolon obi, tän 
ovagükob oni. Vil olik jenonöd»! 

Ven ägekömom lü oms dönu, ätuvom omis 
slipölis; ibä logs omsik äbinons lefeniks. 

Äleadom slipön omis, ed ägolom kilidnaedo ad 
plekön me vöds ot. 

Täno äkömom lä tiodäbs okik, ed äsagom omes: 
«Laislipolsöd e takädolsöd! Ekö! düp 
enilikon, tü kel Son mena palovegivom ini nams 
sinanas. 

Löädolsöd! Golobsöd! Utan, kel oträtom obi, 
binom nilik». 

Ekö! du nog äspikom, Iudas : balan degtelanefa 
äkömom, kobü lusog gretik labü säbs e klöbs, 
fa lekultans e bäldikünans pöpa pilesedöl. 

Trätan irajanom ko oms mali: «Om, keli okidob, 
binom utan; gleipolsöd omi»! 

E stedöfiko ägolölo lü Yesus, äsagom: 
«Glidö! o rabinan»! ed äkidom omi. 

Yesus äsagom ome: «O flen! Demü kis binol-li 
is? Täno älükömoms, älenodoms Yesusi, ed 
ägleipoms omi. 

Ed ekö! balan utanas, kels äbinoms lä Yesus, 
ätenükom nami okik, ätirom säbi okik, äflapom 
hidünani dalekultana, ed ädecöpom lili omik. 

Täno Yesus äsagom ome: «Veadolöd säbi olik! 
Ibä alutans, kels gleipons glävi, opäridikons 
dub gläv. 

U cedol-li, das no kanoböv plekön nu Fate obik, 
e das täno olesedomöv ad yufön obi legionis plu 
degtelis silananas? 

Lio üfo penäds bibik pofölonsöv, sekü kels 
mutos jenön so»? 

Otüpo Yesus äsagom lusoge: «Äsä ta ravan 
esegolols ko säbs e klöbs ad fanäbükön obi; 
aldeliko äseadob lä ols in tem ad lejonön, e no 
egleipols obi. 

Ab atos valik jenon, dat penäds profetanas 
pofölos». Täno tidäbs valik älüvoms omi, ed 
äfugoms. 

Utans, kels ifanäbükoms Yesusi, ädugoms omi lü 
dalekultan : Caiphas, lä kel bibinolavans e 
bäldikünans ikobikoms. 

Nu «Petrus äsökom omi fagoto jü lecem 
dalekultana, änügolom ed äseidom oki lä 
hidünans ad logön, vio atos öfinikon. 

E lekultans e bäldikünans e sanhedrin lölik 
äsukons temunodis dobik ta Yesus, dat äkanonsöv 
cödetön omi deadio, 

ab no ätuvons onis. Do temunans dobik mödik 
äkömoms, no ätuvoms onis. Fino temunans dobik 
tel äkömoms; 

äsagoms: «Esagom: Kanob debreikön temi Goda, e 
bumön oni ünü dels kil». 

Nu dalekultan äsagom ome: «Sagol-li nosi ta 
utos, demü kelos kusadoms oli»? 

Ab Yesus äseilom. Täno dalekultan äsagom ome: 
«Säkob ole yulo nämätü God lifik ad sagön 
obes, va binol Kristus : Son Goda». 

Tän Yesus äsagom ome: «Esagol verati. Ab sagob 
oles, denu ologols Soni mena seadölo detü 
Nämal, e kömöli su lefogs sila». 

Täno dalekultan äsleitom klotis okik, ed 
äsagom: «Eblasfämom. Demü kis neodobs-li nog 
temunanis? Ekö! nu ols it elilols blasfämi omik. 

Kisi cedols-li tefü atos»? Ed ägespikoms: 
«Döbom ad deadön». 

Täno äsputoms ini logod omik, ed ägivom ome 
liliflapis: Äflapoms sui logod omik, 

ed äsagoms: «Profetolöd obes! o Kristus! Kim 
eflapom oli»? 

Petrus äseadom plödo in yad. Jibalan jidünanas 
äkömof lü om ed äsagof: «I ol äbinol lä 
Yesus : Galileyänan». 

Ab änoom osi lo valans, ed äsagom: «No sevob 
utosi, kelosi sagol». 

E ven ägolom lü leyan ad segolön, jidünan 
votik älogof omi, ed äsagof utanes, kels 
äbinons us: «I atan äbinom lä Yesus : elan di 
Nazareth». 

E dönu änoom osi, efe yulo: «No sevob meni 
at». 

Pos brefüp züölans änilikons ed äsagons lü 
Petrus: «Veratö! I ol binol balan omas. Ibä 
spik olik notükon, kis binol». 

Tän äprimom ad maleditön oki ed ad yulön: «No 
sevob meni et». E sunädo higok äkravom. 

Tän Petrus ämemom utosi, kelosi Yesus isagom: 
«Büä higok okravom, unoädol kilna obi». 
Ägolom plödio, ed ädrenom biedäliko. 

KAPIT : XXVII 

Ün göd fovik valiks lekultans e bäldikünans 
pöpa äsludoms tefü Yesus ad deidön omi. 

E posä ijänädoms omi, ämodugoms omi, ed 
älovegivom omi guverale : Pontius Pilatus. 

Ven nu Iudas, kel iträtom omi, älogom, das 
pimicödetom, äsenälom lepidi, ed ägeblinom 
sikulis kildeg lekultanes e bäldikünanes, 

ed äsagom: «Esinob demü trät nensinana». Ab 
äsagom ome: «Kisi atos demon-li obes? Dalol 
lülogön». 

Ad atos äjedom moni ini tem, ämogolom, ed 
älägom oki. 

Lekultans ätovädoms moni, ed äsagoms: «Ati no 
dalobs stürön ini temakäd, bi binon mimesed». 

Pos dakonsälam äsludoms ad remön tä at länedi 
skalela ad deadanöp pro foginänans. 

Sekü kod at läned et panemon jü atim 
mimesedaläned. 

So utos pefölon, kelos pesagon fa profetan : 
Ieremias: «Ed äsumoms sikulis kildeg: suäm 
petäxetölosa, keli etäxetoms de sons 
Yisraeläna, 

ed egivoms onis tä läned skalela, soäsä Söl 
ibüdom obe». 

Nu Yesus ästanom fo guveral. E guveral äsäkom 
ome: «Binol-li reg yudanas»? E Yesus ägesagom: 
«Sagol osi». 

Ab ven päkusadom fa lekultans e bäldikünans, 
ägesagom nosi. 

Täno Pilatus äsagom ome: «No lilol-li, vio vemo 
temunoms ta ol»? 

Ab no ägesagom ome vödi bal, sodas guveral 
ästunom mu vemo. 

Guveral nu äkösömom ad gevön tü zäladel 
gönü pöp libi fanäbe, keli ädesiroy. 

Nu älaboy fanäbi lufamik : Barabbas penemöli. 

Ven nu äkobükoms okis, Pilatus äsäkom omes: 
«Kime vilols-li, das gevob pro ols libi? Ele 
Barabbas-li, u Yesuse-li, kel panemom Kristus»? 

Ibä äsevom sio, das ilovegivoms omi sekü glöt. 

Ven äseadom su cödalastul, jimatan omik äsedof 
ome nuni: «No jäfikolöd ga me ritan et, ibä 
äneito esufob mödiko in drim demü om»! 

Lekultans e bäldikünans äslüdoms menamödoti 
ad välön eli 

Barabbas ed ad deidön Yesusi. 

Ven nu guveral äsäkom omes: «Kime fanäbas tel 
vilols-li, das gevob pro ols libi»? ägesagoms 
kludo: «ele Barabbas»! 

Pilatus äsagom omes: «Kisi odunob-li üfo ko 
Yesus, kel panemom Kristus»? E valans äsagoms: 
«Pakrodomöd»! 

Ab guveral äsagom: «Badikosi kinik edunom-li 
üfo»? Ed äluvokädoms nog laodikumo: 
«Pakrodomöd»! 

Ven Pilatus äküpom, das no äreafom ad disein 
okik, ab güo, das volut ödavedon, äsumom vati, 
ed älavom namis okik lo menamödot, ed äsagom: 
«Binob nedöbik tefü dun ta ritan at. Ols 
gididols». 

Menamödot ägespikon balvögiko: «Dun at ta om 
pobläfonös obes e ciles obsik»! 

Tän ägevom gönü pöp libi ele Barabbas, e 
posä ibüedom lebatön Yesusi, älovegivom omi ad 
pakrodön. 

Tän soldats guverala äblinoms Yesusi ini 
cödöp, ed äkobükoms kohorti lölik ta om. 

Äsäklotoms omi, ed älenükoms ome mänedi 
leredik. 

Äflökoms kroni de spins, ed äpladoms oni sui 
kap omik; ägivoms ome stagi rida ini detanam, 
ädofaloms fo om sui kiens oksik, ed äsagoms 
kofölo ome: «Glidö! o reg yudanas»! 

Äsputoms sui om, äsumoms ridastagi ed äflapoms 
me on sui kap omik. 

Posä ikofoms so omi, ädesumoms de om mänedi, 
älenükoms ome klotis lönik oma, ed ämodugoms 
omi ad pakrodön. 

Ven ädegoloms ätuvoms mani di Cyrene labü nem : 
Simon: ämütoms omi ad polön krodi omik. 

E ven ikömoms sui top, kel panemon Golgotha, kel 
sinifon: kranatop, 

ägivoms ome ad drinön vini ko bil pemigöli, e 
ven ägutom oni, ärefudom ad drinön. 

Posä ikrodoms omi, äseadiloms kübädamo klotis 
omik. (Dat pöfölonös utos, kelos pesagon fa 
profetans: «Eseadiloms bevü ods klotis obik, e 
demü klots obik ekübädoms». 

Äseidoms okis ed ägaledoms us omi. 

Sus kap omik älenfimükoms supenädi, miduni omik 
nunöli: Atan binom Yesus : reg Yudanas. 

Täno äkrodoms ko om ravanis tel, balani 
detaflanü e balani nedetaflanü om. 

Beigolans älukofons omi, ed äsagons lemufölo 
kapis oksik: 

«Ol, kel debreikol temi, e bumol dönu oni ünü 
dels kil, savolöd oli it! If binol Son Goda, 
kömolöd täno de krod»! 

Leigoso i lekultans ko bibinolavans e 
bäldikünans äkofoms omi, sagölo: 

«Esavom votikanis, oki it no kanom savön. Binom 
ga reg Yisraeläna, dekömomöd üfo de krod! tän 
okredobs omi. 

Ekonfidom Godi, savomöd nu omi, if binom 
böniälik kol om! Esagom ga: Binob Son Goda». 

Leigo i ravans, kels pikrodoms ko om, äkofoms 
omi. 

Tän de düp mälid dag ädavedon love taled 
lölik jü düp zülid. 

Zao tü düp zülid Yesus ävokädom me vög 
laodik: «Eli, Eli, lamma sabachthani»? Atos 
sinifon: O God obik! o God obik! sekü kis 
elüvob-li obi? 

Ven anans züstanölanas älilons atosi, äsagons: 
«Vokom eli Elias». 

E sunädo balan onas ägolom ad ramenön spogi, 
äblunom oni ini vinig, äpladom oni sui rid ed 
ädrienom omi, 

ab votans äsagons: «Stebedobsöd ad logön, va 
Elias osavom omi»! 

Yesus ävokädom dönu me vög laodik, ed 
ädeadom. 

Ed ekö! körten in tem äsleaton telio de löp 
jü don, tal ädremon e klifs äslitons okis, 

sepüls ämaifikons, e koaps mödik saludanas 
ideadöl älelifikons: 

Pos lelifikam okas, älüvons sepülis, ed 
ägolons lü zif saludik, kö epubons pö 
mödikans. 

Ven nu kapiten ed utans, kels ägaledoms Yesusi, 
älogoms taladremi, ed utosi valik, kel äjenon, 
äsagoms mu dredölo: «Jenöfö! äbinom Son 
Goda». 

Us voms mödik ädabinofs, kels älogofs fagao 
atosi. Jiatans isökofs Yesusi de Galileyän, ad 
dünön omi. 

Bevü ofs äbinofs Maria di Magdala; Maria : mot 
elas Iacobus e Ioseph, e mot sonas ela Zebedaeus. 

Ven ivedos soar man liegik di Arimathaea, Ioseph 
penemöl, kel it i ivedom tidäb Yesusa äkömom. 

Atan ägolom lü Pilatus ed äbegom koapi Yesusa. 
Täno Pilatus äbüdom, das koap at pögivon ome. 

Ioseph äsumom koapi, ävilupom oni ini diled 
linumastofik klinik, 

ed äseitom oni ini sepül nulik, keli ibüedom 
secöpön ini klif; äjapodom stoni gretik foi yan 
sepüla, ed ämogolom. 

Maria di Magdala e Maria votik äbinofs us, ed 
äseadofs visü sepül. 

Tü del fovik, sevabo del pos preparamadel, 
lekultans e farisetans äkobikoms lä Pilatus, 

ed äsagoms: «O söl! memobs, das cütan et 
esagom timü lif okik: Pos dels kil, olelifikob. 

Büedolös kludo galedön sepüli jü del kilid! 
Mögosöv, das tidäbs oma okömoms, ed otifoms 
omi, ed osagoms pöpe: Elelifikom se deadam. Somo 
cüt lätik binonöv nog badikum ka balid». 

Pilatus äsagom omes: «Kanobs labön galädanefi; 
dunolsöd e galedolsöd ma ced gudikün olsik»! 

Täno ämogoloms ed äpladoms galädanis lä 
sepül, posä isniloms stoni komü galädanef. 

KAPIT : XXVIII 

Pos fin jabata, ün prim dela balid viga, Maria di 
Magdala e Maria votik äkömofs ad visitön 
sepüli. 

Ed ekö! taladrem vemik äjenon; ibä silanan 
ädonikom se sül, älükömom ed ädejapodom 
stoni de yan, ed äseidom oki sui on. 

Logot omik äsümon ad ut leklära, klotem omik 
äbinon nifavietik. 

Galädans ädremons sekü dred pro om, ed ävedoms 
äsä deadans. 

Silanan nu äsagom vomes: «No dredolsöd! Sevob 
ga, das sukols Yesusi, kel pekrodom. 

No binom is; elelifikom, soäsä esagom. 
Kömolsöd isio, logolsöd topi, kö eseatom. 

E gololsöd spido ad sagön tidäbes omik: 
Elelifikom se deadam e golom bü ols lü 
Galileyän; us ologols omi. Ekö! esagob osi 
oles»! 

E ko dred gretik e fred gretik, äfagikofs de 
sepül, ed äspidofs ad nunön atosi tidäbes 
omik. 

Ed ekö! ven ägolofs ad nunön atosi tidäbes 
omik, Yesus äkosgolom ofis, ed äsagom ofes: 
«Paglidolsöd»! Jiatans ästepofs lü om, 
ägleipofs futis omik, ed ädofalofs foi om. 

Pos atos Yesus äsagom ofes: «No dredolsöd! 
Gololsöd ad sagön blodes obik, das mutoms golön 
lü Galileyän, e das ologoms us obi»! 

Ven ädegoloms, anans galädanefa ägoloms lü 
zif, ed äkonoms lekultanes vali, kel ijenon. 

Posä atans nu ikobikoms ko bäldikünans, ed 
ivätäloms, kisi ömutoms dunön, ägivoms 
soldates moni mödik, 

ed äsagoms: «Sagolsöd, das tidäbs omik 
ekömoms äneito ed etifoms omi, du äslipols! 

Ed if guveral olilomöv atosi, tän okotenükobs 
omi, ed okälobs, das no nedols kudön». 

Älüsumoms moni, ed ädunoms soäsä pibüdos 
omes. E sagod at pepakon bevü yudans jü tim at. 

Tidäbs ägoloms nu lü Galileyän, lü bel, lü 
kel Yesus ibüdom omes, 

e ven älogoms omi, ädofaloms foi om; ab anans 
ädotoms. 

E Yesus ästepom lä oms ed äsagom: «Nämäd 
valik in sül e su taled pegivon obe. 

Gololsöd kludo lü nets valik, e vedükolsöd 
onis tidäbis oba! Blunedolsöd onis nämätü 
Fat, e Son e Saludalanal, e tidolsöd onis ad 
laibinükön utosi valik, kelosi ebüdob oles! 

Ed ekö! Binob ko ols dü dels valik jü fin 
vola». 

GOSPUL MA MARCUS 

KAPIT : I 

Prim gospula Yesusa : Kristus, Son Goda, äbinon 
so: 

Soäsä pepenos in penäd profetana : Iesaias: 
«Ekö! lesedob bü ol nunani obik ad preparön 
ole vegi». 

In däsärt vög vokon: «Preparolsöd Söle vegi, 
kamükolsöd vegis omik»! 

Ioannes äbitikom in däsärt, ed äblunedom ed 
äpredom blunedi lecena demü pard sinodas. 

E valans se Yudän e se Hierusalem ätevons lü 
om, ed ons valik päblunedons fa om in flumed 
Iordanis, du äkoefons sinodis oksik. 

Ioannes nu piklotom me klot jamodaherik, e zönül 
küirik zü loin, ed äfidom caradis e mieli 
natädik. 

Ed äpredom: «Pos ob balan kömom, kel binom 
nämädikum ka ob, tefü kel no binob digädik ad 
dokienön fo om ad livükön küiredis sandalas 
omik. 

Ob eblunedob olis me vat, ab om oblunedom olis me 
Saludalanal». 

Än dels et Yesus äkömom de Nazareth in 
Galileyän, e päblunedom in Iordanis fa Ioannes. 

E sunädo ven äxänom se vat, äloegom slitön 
sili, e donikön Lanali äsä pijuni sui ok. 

E vög se sül äkömon : «Binol Son fa ob 
palöföl, in kel labob leplüdi». 

E sunädo pos atos Lanal ämofon omi lü däsärt. 

Ed äbinom in däsärt dü dels foldeg, kö 
päblufodom fa diab, zänodü nims, du silanans 
ädünoms omi. 

Ven Ioannes pifanäböpom, Yesus ägolom lü 
Galileyän, ed äpredom gospuli regäna Goda, 

äsagölo, : «das tim ikömon, e das regän Goda 
äbinon nilik. Lecenolsöd e konfidolsöd 
gospuli»! 

E ven ägolom ve lak Galileyäna, älogom, das 
Simon ed Andreas : blod ela Simon, äsejedoms 
filäti ini lak; ibä äbinoms päskarans. 

E Yesus äsagom omes: «Sökolsöd obi! ed 
ovedükob olis päskaranis menas». 

Sunädo äzedoms filätis oksik ed äsökoms omi. 

Posä ilaigolom boso fagikumo, älogom eli Iacobus 
: son ela Zebedaeus ed eli Ioannes : blod omik, i 
in naf, äjäfölis me nätükam filätas. 

Sunädo ävokom omis, ed äzedoms fati oksik : 
Zebedaeus ko dünans omik in naf, ed äsökoms 
omi. 

Nu ägoloms ini Capharnaum, e sunädo ätidom ün 
jabat in sünagog. 

Ästunikoy dö tid omik; ibä ätidom as 
nämätan, e no äsä bibinolavans. 

In sünagog onsik nu men labü milanan ädabinon, 
kel ävokädon: 

«He! demü kis mutobs-li jäfön me ol? o Yesus 
di Nazareth! Kömol-li ad päridükön obis? 
Sevob, kim binol : Saludan Goda». 

Ab Yesus äpönom oni, ed äsagom : «Seilö! 
Segololöd se on»! 

E milanan, äkonvulükölo oni, äsegolon ko 
luvokäd laodik se on. 

E valans älestunons, sodas äsäkons odes : «Kis 
atan binom-li? Kis lejon nulik at binon-li? das 
büdom nämädo milananis, ed atans lobedons 
omi». 

Sagäd tefü om äpakon suno love züöp lölik 
Galileyäna. 

Ed ilüvölo sunädo sünagogi, ägoloms lü dom 
elas Simon ed Andreas, kobü Iacobus e Ioannes. 

Lümot ela Simon kel äfifof äseatof in bed: 
sunädo änunoy ome atosi. 

Ägolom lü of, ägleipom nami ofik, ed äkoedom 
löädön ofi; e sunädo fif älüvon ofi, ed 
äbötof omis. 

Ven soar ikömon, e sol ämodonikon, äblinoy ome 
malädanis e diabäbis valikis. 

Zifanef lölik äkobikon nilü yan. 

Ed äsanom mödikanis, kels äsufons malädis 
valasotik, ed äsejedom milananis, ed äneletom 
onis ad spikön, bi äsevons omi. 

Än göd gölik, ven nog äbinos dagik, 
älöädom, äsegolom se zif, ed ägolom lü top 
soalöfik, ed äplekom us. 

Ab Simon e kekompenans omik äsökoms omi. 

Ven ituvoms omi, äsagoms ome : «Valans sukons 
oli». 

Ed äsagom omes : «Golobsöd lü vilags nilik, ad 
predön i us! ibä demü atos esegolob». 

So ägolom äpredölo e milananis äsejedölo da 
Galileyän lölik. 

E lepradan äkömom lü om, ed ädofalölo sui 
kiens okik, älebegom ome: «If vilol, kanol 
klinükön obi». 

Yesus nu ämiserom omi, älenükom nami okik, 
ädoatom omi ed äsagom ome: «Vilob osi; 
peklinükolöd»! 

E ven isagom atosi, sunädo leprad ämoikom de om, 
e piklinükom. 

E posä iproibom seväriko ome, äleadom sunädo 
mogolön omi, 

äsagom ome: «Prüdolöd, das sagol neke bosi 
atosa! ab dajonolöd oli kultane, e sakrifolöd 
demü klinükam ola uti, keli Moyses ebüdülom 
asä temunodi ones»! 

Ab sosus äplödom, äprimom ad nunön valöpo, ed 
ad notükön dini, sodas Yesus no plu äkanom 
kömön notidiko ini zif, ab ästebom plödo in 
tops soalöfik. Ab valöpao äkömoy lü om. 

KAPIT : II 

Ven ikömom pos dels anik dönu ini Capharnaum, 
äliloy, das äbinom lomo. 

Sunädo mens so mödiks äkobikons, das igo nilü 
yan plad no plu ädabinon, du äspikom lü ons. 

Nu lü om lemikan fa mans fol pipolöl äkömom. 

E bi dub menamödot no äkanoms kömön lü om, 
ädesumoms nufi sus plad, kö äbinom, ämekoms us 
maifodi, ed äsädoms bedi, su kel lemikan 
äseatom. 

Ven nu Yesus älogom lekredi omsik, äsagom 
lemikane : «O son obik! Sinods pepardons ole». 

Nu us bibinolavans anik äseadoms; atans 
ävätäloms ninälo: 

«Lio künom-li ad sagön atosi? Spikom blasfämi. 
Kim kanom-li pardön sinodis plä God»? 

E Yesus, sekü natäl okik, kel äküpom sunädo 
utosi, kelosi ävätäloms ninälo, äsagom omes: 
«Kisi vätälols-li ninälo? 

Kis binon-li fasilikum, ad sagön lemikane: Sinods 
olik pepardons ole? ud ad sagön: Löädolöd, 
lasumolöd bedili olik e zigololöd! 

Das nu sevolsös, das Son mena labom su taled 
gitodi ad pardön sinodis»! (äsagom lemikane:) 

«Sagob ole: Löädolöd, lasumolöd bedili olik, 
e gololöd lü dom olik»! 

Ed älöädom sunädo, älasumom bedi okik, ed 
äsegolom lo valans, sodas valans äbluvikons, 
älelobons Godi, ed äsagons: «Somikosi neai 
elogobs»! 

Ven ägolom dönu lü lak, menamödot lölik 
äkömon lü om, ed ätidom ones. 

Beigolölo äloegom seadön eli Levi : son ela 
Alphaeus in tolädöp, ed äsagom ome: «Sökolöd 
obi! Älöädom, ed äsökom omi. 

Ed äjenos, ven Yesus älenseatom in dom okik, das 
tolädans e sinans mödiks älenseatons ko om e 
tidäbs omik; ibä mödikans ädabinons, kels 
äsökons omi. 

E bibinolavans e farisetans, kels älogoms, das 
älenseatom ko sinans e tolädans, äsagoms lü 
tidäbs : «Kikodo fidom-li e drinom-li ko sinans 
e tolädans»? 

Yesus älilom atosi ed äsagom omes : «Utans, 
kels binons sauniks no neodons sanani, ab 
malädans. No ekömob ad vokön ritanis, ab ad 
vokön sinanis». 

Seimna tidäbs ela Ioannes e farisetans äcunoms. 
Nu äkömoy lü om ed äsäkoy ome : »Kikodo 
tidäbs ela Ioannes e farisetans cunoms-li, e 
tidäbs olik no-li»? 

E Yesus äsagom ones : «Matedakompenans ga no 
kanons-li cunön, du higam binom lä ons? Dü tim, 
das higam binom lä ons, no kanons cunön. 

Dels okömons, ün kels higam omoom; ün dels et 
ocunons. 

Nek nägon diledi stöfa no pefulöla sui klot 
bäldik; voto diled nulik penüpladöl odetiron 
bosi de klöf bäldik, e sleatod ovedon gretikum. 

I nek gifon vini yunik ini saks bäldik; voto vin 
yunik osleiton sakis, e vin omoflumon, e saks 
onosikons. Mutoy gifön vini yunik ini saks 
nulik». 

Seimna ägolom ün jabat da grenaläned, e tidäbs 
omik äprimoms ad mekön luvegi dub setirön 
spigis. 

Tän farisetans äsagoms ome : «Ekö! us dunoms 
utosi, kelos no dalon padunön». 

Ab äsagom omes : «Ereidols-li neai utosi, kelosi 
David edunom, ven äditretom, ed om e kompenans 
omik äfaemoms? 

Vio ägolom ini Godadom timü lekultan Abiathar ed 
äfidom de jonetabodeds, kels te dalons pafidön 
fa kultans, e de ats i ägivom utanes, kels 
äbinoms ko om»? 

I äsagom omes: «Jabat pestidon demü men, no men 
demü jabat: 

Sekü atos Son mena i binom Söl jabata». 

KAPIT : III 

Tü del votik äkömom ini sünagog, ed us man 
äbinom, kel älabom nami isigiköl. 

Älükoy omi, va ösanom ün jabat, dat äkanoyöv 
kusadön omi. 

Ed äsagom lü man labü nam isigiköl: 
«Kömolöd ad stanön is in zänod»! 

Tän äsagom omes: «Pedälos-li ad dunön gudiko 
u badiko, ad savön lifi eka ud ad deidön oni»? 
ab äseiloms. 

E posä izülogetom zuniko omis, älügom dö 
düfäl ladöfa omsik, ed äsagom mene: 
«Tenükolöd nami olik»! Ätenükom oni, e nam 
omik isaunikon. 

E sunädo farisetans ägoloms ad dakonsälön ko 
elans di Herodes, vio äkanomsöv deidön omi. 

Nu Yesus äleyilom ko tidäbs okik lü lak, e 
menamödots gretik se Galileyän ed i se Yudän 
äsökons omi, 

ed i se Hierusalem, se Idumaea, se län votaflanü 
Iordanis e se züamöps di Tyrus e di Sidon 
menamödots gretik, sekü sagäd utosa, kelosi 
ädunom, äkömons lü om. 

Tän äbüdom tidäbes okik ad blümükön ai 
nafili pro om, demü menamödot, dat no ödränon 
omi. 

Ibä äsanom mödikanis, sodas utans valik, kels 
älabons döfis, äjutedons lü om, ad doatön 
omi. 

E milanans, sosus älogons omi, ädofalons foi om, 
ed ävokädons: «Binol Son Goda». 

Ab äproibom omes seväriko ad sevädükön kim 
äbinom. 

Tän äxänom sui bel, ed ävokom utanis, kelis 
ävilom, ed äkömoms lü om. 

Ed äcälom manis degtel, ad sogön okis lä om, 
ed ad palesedön fa om ad predön, 

ed ad labön fägi ad sanön malädis, ed ad 
sejedön milananis, 

sevabo, eli Simon, kele ägivom näinemi : Petrus, 

eli Iacobus : son ela Zebedaeus, eli Ioannes : 
blod ela Iacobus, keles ägivom näinemi : els 
Boanerges, kelos sinifon: sons tonära, 

eli Andreas, eli Philippus, eli Bartholomaeus, eli 
Matthaeus, eli Thomas, eli Iacobus : son ela 
Alphaeus, eli Thaddaeus, eli Simon : Kanaänan, 

e Iudas di Kariot, kel eträtom omi. 

Ägoloms domio. E dönu menamödot so gretik 
äkobikon, das no äkanoms igo fidön bodi oksik. 

E ven omikans äliloms atosi, äsegoloms ad 
dakipön omi; ibä äsagoms : «Binom lienetik». 

E bibinolavans, kels ikömoms se Hierusalem 
äsagoms : «Labom ninälo eli Beelzebul, e dub 
cif diabas sejedom diabis». 

E posä ivokom omis lü ok, äspikom omes in 
parabs : «Lio diab kanom-li sejedön diabis? 

If regän komipon ta ok it, tän regän no kanon 
bleibön dabinön. 

Ed if dom komipon ta ok it, tän dom no kanon 
bleibön dabinön. 

Ed if diab volutom ä komipom ta ok it, tän no 
kanom bleibön dabinön, ab ofinikom. 

Nek kanom nügolön ini dom mana nämik ad ravön 
möbemi omik, if no jänom büikumo mani nämik; 
pas täno kanom beravön domi omik. 

Vö! sagob oles : Val popardon ciles menas; sinods 
e blasfäms valiks, kelis usespikons, 

ab if ek slänon Saludalanali, atan laidüpio no 
odageton pardi, ab döbon sinodi laidüpik. 

Ibä äsagoms : Labom lani neklinik». 

Nu mot omik e blods omik äkömons, äblebons 
plödo, ed älesedons eki lü om, ad vokön omi. 

Zü om menamödot äseadon, ed äsagons ome : 
«Ekö! plödo mot, blods e sörs ola stanons, 
sukons oli». 

Ab ägesagom ones : «Kif binof-li mot obik? Kims 
binoms-li blods obik»? 

Ed äzülogedölo love utans, kels äseadons züo 
zü om, äsagom : «Ekö! Is mot obik, blods obik 
binons. 

Ibä utan, kel dunon utosi, kelosi God vilom, 
binon blod, sör e mot obiks». 

KAPIT : IV 

Ven ägolom dönu lü lak ad predön, menamödot 
gretik äkobikon lä om, sodas ägolom sui naf in 
lak ad seidön us oki, du mödot menas äbinon su 
jol laka. 

Älejonom ones dinis mödik in parabs, ed ätidom 
ones so: 

«Lilolsöd! Ekö! sovan äsegolom ad sovön. 

Ed äjenos, das pö sov, dil äfalon ve veg, e 
böds äkömons ed äfifidons oni. 

Dil votik äfalon sui tops stonagik, kö no 
älabon taili mödik, ed ädaglofikon sunädo, bi 
no älabon jüdi bigik taila; 

ab ven sol isülöpikon, äsufon dub hit ed 
äsigikon, bi no älabon vuli. 

E dil votik äfalon ini tils, e tils 
ädaglofikons, ed äteifons oni; prodi no 
äblinon. 

Dil votik äfalon ini tail gudik, ed äblinon 
prodi; äsüikon, ädaglofon ed ägivon prodi 
kildegiko, mäldegiko, u tumiko». 

Ed äsagom: «Utan, kel labon lilis ad lilön, 
lilonöd»! 

Ven äbinons soeliks, utans, kels äsökons omi, 
ko degtelanef, äsäkons ome dinädü parab; 

Ed äsagom ones: «Oles dasev pegevon tefü 
müster regäna Goda; pro ons, kels plödons, val 
jenon medü parabs; 

dat, utans logölo, logons e no dasevons, ed utans 
lilölo, lilons e no suemons; dat no ceinons okis, 
e dagetons pardi». 

Tän äsagom ones: «If no suemols parabi at, lio 
üfo osuemols-li parabis votik valik? 

Sovan binom utan, kel sovom vödi. 

Dil, kel efalon ve veg, binon utans, kels elilons 
vödi, ab pö kels sunädo diab kömom, e mosumom 
utosi, kelos pesovon ini ladäl onas. 

Leigo, ut binon, kel efalon sui top stonagik; 
sosus lilons vödi, oni lasumons fredo, 

ab no labons ninälo vuli, binons mens nen 
laidäl: ven poso dränäl e pöjut kömons demü 
lekred, sunädo lefailons. 

Votans binons ut, kel pesovon ini tils; atans 
binons utans, kels lilons vödi, 

täno kuds aldelik kömons, e bätod liega, e 
desirs lü dins votik süikons ninälo, e teifons 
vödi, sodas blebon nenfrutik. 

Ed ut, kel pesovon ini tail gudik binon utans, 
kels lilons vödi e lasumons oni, e blinons prodi, 
balan kildegiko, e votans mäldegiko, e tumiko». 

Ed äsagom ones: «Lampad dabinon-li ad papladön 
disi grenimaf u disi bed? No papladon-li sui 
litikipian? 

Ibä nos peklänedon, kel no pasevädükon, ni bos 
binon klänik, kas ad padasevädükön. 

If ek labon lilis ad lilön, tän lilonöd»! 

I äsagom ones: «Küpälolsöd ad utos, kelosi 
lilols! Me maf, me kel mafols, pomafols, ed oles, 
kels lilols, mödikumos pogivon. 

Ibä ai kel dalabon, utane pogivos, e kel no 
dalabon, de utan utos, keli dalabon, pomosumon». 

I äsagom: «So regän Goda binon, äsif men 
jedülon sidi sui glun, 

golon ad slipön e löädon, ün neit alik ed ün 
del alik, e sid sproton e löglofon, ed on no 
sevon eli lio. 

Ito glun prodon, büiko stagi, täno spigi, täno 
greni fulik in spig. 

Ven gren emadikon, sunädo gebon fodi; ibä 
klopüp ekömon». 

I äsagom: «Ko kis oleigodobs-li regäni Goda, ud 
in parab kinik omagobs-li oni? 

Binon as mutaragran; ven pajedülon sui glun, tän 
binon smalikün sidas valik, kels falons sui glun, 

ab ven pesovon, tän löikon e vedon gretikum ka 
härbats valik, e spröton tuigis gretik; sodas 
böds sila kanons nästön in jad onas». 

Ed in parabs somik mödik äspikom lü ons, sotefo 
äkanons suemön onis, 

e nen parab no äspikom lü ons, ab tidäbes 
lönik okik ägivom patiko tuvedoti vala. 

E tü soar dela ot, äsagom omes: «Nafobsöd 
votaflanio»! 

Äleadoms mogolön menamödotis, ed äkesumoms omi 
soäsä äbinom. E nafs votik i äbinons lä naf 
omsik. 

E tep levemik ädavedon, vefs äflumons love naf, 
sodas äfulikon. 

Vüo äseatom ad slipön in pödastir; ko kap oka 
su kusen. Ab ägalükoms omi, ed äsagoms ome: «O 
Mastan! No glifol-li, das nafädobs»? 

Tän älöädom, äblamom vieni, ed äsagom lake: 
«Seilolöd! takolöd! E vien änosikon, e stil 
gretik ädavedon. 

Ed äsagom omes: «Sekü kis binols-li so drediks? 
Kikodo no labols-li lekredi»? 

Täno ävedoms vemo drediks; ed äsagoms odes: 
«Kim om ga binom-li, das i vien e vat laka 
lobedons omi»? 

KAPIT : V 

Ed äkömoms len loveflan laka ini län elanas di 
Gadara. 

E sosus ilüvom nafi, se sepüls äkosgolom lü om 
men labü lanan neklinik; 

ästebom in sepüls, e nek nog ikanom fimatanön 
omi, igo no me jänäds; 

ibä suvo, ven pitanom me futijänäds e jäns, 
ädesleitom jänis, ed ädabreikom futijänädis; 
nek äfägom ad mütön omi. 

Laiduliko, dü neit e dü del, äbinom in sepüls 
e su bels, luvokädölo ed oki me stons flapölo. 

Ven älogom fagao Yesusi, älükömom, ädofalom 
fo om, 

ed ävokädom lelaodiko: «Demü kis mutob-li 
jäfikön me ol? o Yesus! Son Goda löpikün! 
Lebegob vemo ole nämätü God ad no datomön 
obi». 

(Ibä äsagom ome: «O lanan neklinik! segololöd 
se men et»!) 

I äsäkom ome: «Lio panemol-li»? Ed äsagom 
ome: «Nem oba binon : Legion, ibä binobs 
mödiks». 

Ed älebegom ome, ad no xilön onis se län. 

Nu us nilü bel jep gretik svinas äyebidon. 

E milanans älebegons ome: «Sedolös obis lü 
svins, dat nügolobs ini ons»! 

E Yesus ädälom sunädo osi ones. Tän milanans 
äsegolons ed äninikons ini svins, e jep, kel 
äbinädon me svins telmil, äjutedon de jol 
skapik ini lak, ed änoyon in on. 

Galedans äfugoms, ed änunoms osi in zif e su 
länäd; e mens äkömons ad logön utosi, kelos 
ijenon. 

Ven äkömons lä Yesus, ed älogons diabäbi, kel 
ilabom legioni, äseadöli, piklotöli ä suemäli 
älaböli, ädredikons. 

Logamatemunans äkonons ones jenoti tefü diabäbi 
e svins. 

Ed äprimons ad lebegön ome ad mogolön se topäd 
oksik. 

Ven äboidom oki ini naf, ediabäbölan älebegom 
ome, ad dalön blibön lä om. 

Ab no ädälom ome atosi, ab äsagom ome: 
«Gololöd lü dom olik lü olikans, e konolöd 
ones utosi valik, keli Söl edunom ole, e vio 
emiserom oli»! 

Ädegolom, ed äprimom ad nunön in el Decapolis 
utosi, kelosi Yesus idunom ome, e valans 
ästunons. 

Ven Yesus ilovenafom lü loveflan laka, ed äbinom 
su jol ona, dönu menamödot gretik äkobikon lä 
om. 

Ed ekö! balan löpalas sünagoga, Iairus 
panemöl, äkömom, e ven älogom omi, ädofalom 
foi futs omik, 

ed älebegom draniko: «Dautil obik deadikof; 
kömolös ad suseitön ofe nami olik, dat 
pasavofös ä bleibofös lifön»! 

Äkegolom ko om, e menamödot gretik äsökon omi, 
ed ädränon vemo omi. 

Vom, kel isufof dü yels degtel sekü bludaflum, 

ed isufof mödikosi de sanans, ed igebädof demü 
atos vali, keli ädalabof, e no isaunikof, ab güo 
ivedof badikum, 

äkekömof, ven älilof dö Yesus, i bevü 
menamödot, ed ädoatof pödao mänedi omik; 

ibä äsagof ninälo: «If doatob te mänedi omik, 
osaunikob». 

E sunädo fon bluda isägikon, ed äküpof in koap 
okik, das isaunikof de maläd at. 

E Yesus, kel äküpom ninälo, das näm igolon se 
om, ägüflekom sunädo oki in menamödot ed 
äsäkom: «Kin edoaton-li mänedi obik»? 

Tidäbs omik äsagoms ome: «Logol ga, das 
padränol, lio kanol säkön: Kin edoaton-li 
obi»? 

Ab äzilogedom, ad logön utani, kel idunon atosi. 

Vom, dredöl ä dremöl, bi äsevof utosi, kelos 
ijenon in ok, äkömof ed ädofalof foi om, ed 
äsagof ome verati lölik. 

Tän äsagom ofe: «O daut obik! lekred olik 
esavon oli. Gololöd in püd! binolöd saunik e 
pesanolöd de maläd olik»! 

Ven nog äspikom, mens de löpal sünagoga 
äkömoms ed äsagoms: «Daut olik edeadof; kikodo 
töbol-li nog mastani»! 

Ab Yesus, lielöl sagön atosi, sunädo äsagom 
löpale sünagoga: «No dredolöd! Labolöd te 
lekredi»! 

Ed ädälom neke ad sökön omi, plä els Petrus, 
Iacobus e Ioannes : blod ela Iacobus. 

Ven nu äkömoms lä dom löpala sünagoga, ed om 
äküpom lenoidi, e vio lelaodiko ädrenons, ed 
ävions, 

äsagom, ven änügolom: «Kio lenoid e drenals! 
Jicil no edeadof, slipof». 

Ab äbesmilons omi. Posä imoükom valanis, 
äkesumom ko ok fati e moti jicila e kompenanis 
okik, ed ägolom lü top, kö jicil äseatof, 

ägleipom nami cila, ed äsagom ofe: «Thalita 
kumi», kelos sinifon: «O jicil! sagob ole : 
löädolöd»! 

E sunädo jicil älöädof ed äzigolof, ibä 
älabof lifayelis degtel. Ed älejekons mu vemo. 

Ed äbüdom ones seväro, das nek ädalon sevön 
atosi; ed äsagom ad givön ofe zibi. 

KAPIT : VI 

Yesus ädegolom usao ed äkömom ini lomazif okik, 
e tidäbs omik äsökoms omi. 

Ven jabat ivedon, äprimon ad lejonön in 
sünagog; e mödikans, kels älilons omi, 
älejekons, ed äsagons: «Kiöpao labom-li atosi 
valik? E sap kion pegivon ome, das milags somik 
padunons me nams omik! 

No binom-li kapenan : son ela Maria, blod elas 
Iacobus, Ioseph, Iudas e Simon? E sörs omik, no 
binofs-li is lä obs»? Ed äskanons demü om. 

E Yesus äsagom ones: «Profetan te no pastimom in 
lomän okik, fa bludaröletans okik, ed in dom 
okik. 

No fägom ad dunön us milagi bal, te malädanis 
nemödik esanom medü namisuseit. 

Ästunom dö nenlekred onas, ed äzitevom 
lejonölo in vilags züik. 

Seimna ävokom lü ok degtelanefi, ed äprimom ad 
lesedön omis a tel; ed ägevom omes nämädi 
tefü milanans. 

Äbüdom omes ad no kesumön bosi dü vegam plä 
staf; no tävasakädi, no bodi, no moni kuprinik 
in zönül. 

Ädaloms lenükön sandalis, ab no niklotis tel. 

I äsagom omes: «If ninikols ini dom, blibolsöd 
täno us, jüs degolols usao- 

Ed utöpo, kö no getedoy olis, ni daliloy olis, 
delemufükolsöd pö mogol püfi de futs olsik, as 
temunod ones! (Vö! sagob oles: Obinos sufovikum 
pro län elas Sodom e Gomorrha, ka pro zif et.) 

Ädegoloms ed äpredoms, das älecenonsöd! 

Äsejedoms milananis mödik ed äsanoms malädanis 
mödik dub leüledön onis ko leül. 

Reg Herodes nu älelilom dö om, ibä nem omik 
isevädikon. Äsagoy : «Ioannes : blunedan 
elelifikon se deadans; sekü atos näms vobedons 
in om». 

Votans äsagons: «Atan binom Elias». E votans 
äsagons: «Binom profetan, äsä balan profetanas 
votik». 

Ven Herodes älelilom atosi, äsagom: «Atan binom 
Ioannes, keli esäkapob. Elelifikom se deadans». 

Ibä Ioannes isagom ele Herodes : «No pedälos 
ole ad labön jimatani bloda olik». 

Herodias nu izeilof omi, ed ävilof deidön omi, 
ab no äplöpof. 

Ibä Herodes ädredom pro Ioannes, bi äsevom, das 
äbinom man ritik ä saludik; somo äkälälom 
sefi oma. E ven älilom omi, äbluvikom, ab ga 
ädalilom vilöfo omi. 

Tü del semik, ven Herodes imeikom tü motedadel 
okik daifafidedi pro kuranef okik, lebüdans 
kohortas, e cädans Galileyäna, 

daut ela Herodias äninikof, ed äplitof dub 
danüd okik eli Herodes e kekompenanis omik. Tän 
reg äsagom jipule: «Begolöd obe aluti, keli 
desirol, ed ogivob oni ole»! 

Ed äfümükom yulo ofe: «Aluti, keli desirol, 
ogivob ole, ifi obinonöv laf regäna obik». 

Ägolof plödio, ed äsagof mote okik: «Kisi 
obegob-li»? E jiatan äsagof: «Kapi ela Ioannes 
: blunedan». 

E sunädo äninikof spido lü reg, ed äflagof: 
«Vilob, das givol obe tü timül at su bov kapi 
ela Ioannes : blunedan». 

Reg ävedom vemo glumik, ab demü yul okik e demü 
kekompenans fideda, no ävilom refudön ofe osi. 

Somo reg älesedom boyadi, ed äbüdom ome ad 
blinön kapi omik. 

Atan nu ädegolom, ed äsäkapom omi in fanäböp, 
änüblinom kapi su bov, ed ägivom oni jipulile, 
e jipulil ägivof oni mote okik. 

Ven tidäbs oma äliloms atosi, äkömoms ad 
ramenön fui omik, ed äseitoms oni ini sepül. 

Paostolans äkobikoms nu lä Yesus, ed änunoms 
ome utosi valik, kelosi idunoms ed ipredoms. 

Ed äsagom omes: «Gololsöd soeliko ve veg at lü 
top soelöfik, e takädolsöd boso»! Ibä utans, 
kels äkömoms ed ämogolons äbinons so mödiks, 
das igo no älaboms timi ad fidön. 

Ägoloms kludo in naf ü top soelöfik, ad binön 
soeliks. 

Ab ven mens älogons, das ädegoloms, e mödikans 
äsevoms omis, se zifs valik ägolons futo usio, 
ed älükömons nog bü oms tö top et, ed 
äkobikons lä om. 

Ven Yesus äsäboidom oki, ed älogom menamödoti 
gretik, äkeliedom vemo ko ons, bi äbinons äsä 
jips nen galedan, ed äprimom ad lejonön ones 
mödikosi. 

E ven nu ivedos vemo latik, tidäbs omik äkömoms 
lü om ed äsagoms: «Top at no pabelödon, e 
binos ya vemo latik; 

leadolös mogolön onis, dat kanons remön okes 
bodi in top e vilags züamöpa, ibä no labons 
bosi ad fidön». 

Ab ägesagom omes: «Givolsöd ols ones bosi ad 
fidön»! Äsagoms ome: «Mutobs-li remön tä 
zikuls teltum bodi, e givön ones ati ad 
pafidön»? 

Äsagom omes: «Bodedis kimödotik labols-li? 
Gololsöd ad logön atosi»! Ävestigoms osi, ed 
äsagoms: «Luli e fitis tel»» 

Tän äbüdom valikanes ad seitön okis grupiko 
sui yeb grünik. 

Ed äseitons okis ad grups pösodas tum e 
luldegas. 

Nu äsumom bodedis lul e fitis tel, ed 
älöpiologölo äl sül, äbenedom, ed äbreikom 
bodedis, ed ägivom onis tidäbes okik, dat 
öfoseidomös onis ones; e fitis tel äseagivom 
valikanes. 

Valikans äfidons e päsatükons. 

Älasumoy breikotis mö bäsets degtel e dili 
fitas. 

Ed utans, kels ifidons bodi äbinons mans lulmil. 

Sunädo ämütom tidäbis okik ad boidön okis ini 
naf ed ad lovenafön bü onm lü Bethesda, du 
öleadom mogolön menamödoti. 

Posä ileditüom oni, ägolom lü bel ad plekön. 

E ven ivedos soar latik, naf äbinon zänodo in 
lak, ed om äbinom soeliko su län. 

Ed älogom, das pätöboms ad lainafön, ibä vien 
äbinon taik. Än neitogal folid ävegom lü oms 
ägolölo su vat laka; ävilom beigolön omis. 

Ven älogoms omi su vat laka spatöli, äcedoms, 
das äbinom späk, ed äluvokädoms vemo, 

ibä valikans älogoms omi, ed äbluvikoms. Ab 
sunädo äspikom lü oms, ed äsagom: «Binolsöd 
benoladäliks! binos ob, no dredolsöd»! 

Tän äxänom ini naf lä oms, e vien änosikon. 
Nu ävedoms mu vemo kofudiks, ed ästunikoms. 

No idasevoms utosi, kelos ijenon pö bodeds, ibä 
ladäls omsik äbinons döliks. 

Älovenafoms ed äkömoms tö Genesareth, kö 
äjoloms. 

Töbo äsäboidoms okis, ed äsevoy, kim äbinom. 

Äzigoloy da län lölik, ed äprimoy ad blinön 
malädanis su polabeds lü top, kö ma sagod 
äbinom. 

Ed alutöpo, kö äkömom, ini vilag, ini zif ud 
ini vilagil, us ädoseitoy su maket malädanis, ed 
älebegoy ome ad dalön doatön mänedi omik, if 
binosöv te kvat ona. Ed alan, kel ädoaton omi, 
äsaunikon. 

KAPIT : VII 

Seimna farisetans e bibinolavans anik, kels 
ikömoms de Hierusalem, äkömoms kobo lü om, 

e ven älogoms, das anans tidäbas omik äfidoms 
bodi ko nams neklinik, sevabo, ko nams no 
pilavöls, 

- ibä farisetans e yudans no fidons büä elavons 
kälöfiko namis oksik, dakipölo vönaoloveikodi 
büröletanas, 

e ven kömons de maket, no fidons, büä elavons 
okis; so kösömots votik mödik dabinons, kelis 
demons : lav köpas, kenas, gefas kuprinik, e 
bedas - 

täno farisetans e bibinolavans äsäkoms ome: 
«Kikodo tidäbs olik no kondötoms-li ma 
vönaoloveikods büröletanas, ab fidoms bodi ko 
nams neklinik»? 

Ab ägesagom omes: «Gideto Iesaias eprofetom dö 
ols, o simulans! utosi, kelos pepenon : Pöp at 
stimon obi ko lips, ab ladäl onik binon fagik de 
ob. 

Vaniko kultons obi me lejonods oksik, kels binons 
büdeds menas. 

Ibä nedemols büdedi Goda, e dakipols 
vönaoloveikodi menas, dubä lavols kenis e 
köpis, e dunols dinis somik mödik». 

Äsagom i omes: «Binos-la jönik, das nefölols 
büdedi Goda, ad dakipön vönaoloveikodi olsik? 

Ibä Moyses esagom : Stimolöd fati olik e moti 
olik! ed Utan, kel malediton fati u moti oka, 
fümiko odeadon. 

Ab ols sagols : Utos binon corban (sevabo: givot) 
kelosi de ob kanolöv frutidön ole, 

e täno no plu letols oni ad dunön bosi pro fat u 
mot oka. 

Somo nenämükols büdedi Goda dub vönaoloveikod 
fa ols pelonöl; e dinis somik mödik dunols». 

E posä ivokom menamödoti lölik lü ok, äsagom 
one: «Ols valik lilolsöd obi e suemolsöd! 

Nos plödao ini men niniköl kanon neklinükön 
oni, ab utos, kel sekömon se on, neklinükon oni. 

Utan, kel labon lilis ad lilön, lilonös»! 

Ven ilüvom menamödoti ed ikömom ini dom, 
tidäbs omik äsäkoms ome pläni paraba at. 

Äsagom omes: «Binols-li i ols nog so 
nelärnafägiks? No sevols-li, das val, kel 
plödao ninikon ini men, no kanon neklinükön 
oni? 

Ibä at no ninikon ini ladäl, ab ini bälid, ed 
usao kömon ini prifet, so zibs valik klinikons». 

I äsagom: «Utos, kelos sekömon se men, 
neklinükon oni. 

Ibä ninälao, se ladäl mena süikons tikods 
badik, dulters, nepued, sasen, 

tif, labiäl, badöf, cüt, nestön, glöt, 
blasfäm, pleidäl, nensüen, 

dins badik valik at süikons se ninäl, e 
neklinükons meni». 

Ädegolom usao ed ägolom lü topäd di Tyrus e 
Sidon. Äninikom ini dom, ed ävilom, das nek 
ösevon atosi; ab no äkanom blebön klänedik. 

Ibä vom, kela dautil älabof milanani, ililof 
töbo dö om, ed äkömof ed ädofalof foi futs 
omik. 

Vom et äbinof ji-Helänan, pemotöl in 
Süriyäna-Fönikiyän; äbegof ome ad sejedön 
milanani se daut okik. 

Yesus nu äsagom ofe: «Büikumo cils satikonsös! 
ibä no pötos ad sumön bodi de cils e lüjedön 
oni dogiles». 

Ab ägesagof ome: «Atos binon sio pötik, o Söl! 
i dogils dis tab fidons bodabrekülis cilas». 

Tän äsagom ofe: «Demu sagod at ola, degololöd! 
diab esegolom se daut olik». 

E ven ikömof ini dom okik, äplakof, das milanan 
pisejedon, e daut ofik äseatof in bed. 

Ven idetevom dönu de topäd di Tyrus, ägolom ve 
Sidon lü lak di Galilaea, zänodü topäd di 
Decapolis. 

Tän äpoloy lü om sudani, kel töbo äkanon 
spikön, ed äbegoy ome ad seitön nami omik sui 
on. 

E posä isumom oni soelio fagotü menamödot, 
ästeigom doatis okik ini lils onik, äspukom, ed 
ädoatom linegi onik. 

Äseifom ed älöpiologölo äl sül, äsagom ome: 
«Effatha», kelos sinifon: «pamaifükolöd»! 

E sunädo lils onik ämaifikons, se nelet linega 
onik ämoikon, ed äspikom gudiko. 

Äbüdom ones ad sagön neke atosi, ab plüo 
mödikumo äbüdom atosi ones, plüo mödikumo 
änotükons atosi. 

Ed äbluvikons plödakösömiko, ed äsagons: 
«Edunom vali go gudiko; kodom, das sudans lilons, 
e das müätans spikons». 

KAPIT : VIII 

Än dels et, ven menamödot go gretik äkomon, e 
no älabons bosi ad fidön, ävokom tidäbis okik 
lü ok ed äsagom omes: 

«Keliedob ko menamödot, ibä binons nu lä ob 
dü dels kil, e no labons bosi ad fidön. 

If leadob degolön onis cunöl lü doms onsik, 
osukubons dü vegam; ed anans onas ekömons 
fagao». 

Tidäbs omik ägesagoms ome: «Lio ek kanonöv-li 
satükön onis me bod in soalöföp»? 

Äsäkom omes: «Bodedis liomödotik labols-li»? 
Ägespikoms: «Veli». 

Ed äbüdom menamödote ad seadön sui glun. 
Äsumom bodedis vel, äsagom danami, äbreikom 
onis, edägivom onis tidäbes, ad lovegivön onis; 
ed älovegivoms onis menamödote. 

Älaboms i fitis anik, e posä ibenedom onis, 
äbüedom seagivön i atis. 

Äfidons e päsatükons, e brekotis retik 
älasumoms mö bäsets vel. 

Num utanas, kels ifidons, äbinon zao folmil, ed 
äleadom mogolön onis. 

Sunädo äboidom oki ini naf ko tidäbs okik, ed 
ävegom lü topäd di Dalmanutha. 

Farisetans äkömoms ed äprimoms ad feitön ko om 
: äflagoms de om mali se sül. Äviloms blufön 
omi me atos. 

Dibäto seifölo äsagom: «Sekü kis menäd at 
flagon-li mali? Vö! sagob oles, menäde at mal no 
pogivon». 

Äzedom omis, ed äboidom dönu oki ini naf ad 
vegön lü votaflan. 

Iglömoms ad kesumön bodi ed älaboms in naf 
bodedi te bali. 

Ven nu ägevom omes nunedi: «Prüdolsöd! 
galedolsöd olis demü lefapest farisetanas e 
lefapest ela Herodes! 

äbespikoms ko ods; das no älaboms bodedis. 

Yesus, kel äsuemom atosi, äsagom omes: «Kisi 
vätälols-li, das no labols bodedis? Labols-li 
üfo no nog dasevi u suemi? Binols-li üfo so 
nesuemoviks? 

Du labols logis, no logols, e du labols lilis, no 
lilols. No memols-li, 

ven äbreikob bodedis lul pro milats lul, bäsetis 
me bodabrekots fulikis kimödotikis 
elasumols-li»? Äsagoms ome: «Degteli». 

«e bodedis vel pro folmilans, bäsetis me 
bodabrekots fulikis kimödotikis elasumols-li»? 
Äsagoms: «Veli». 

Tän äsagom omes: «No nog suemols-li üfo osi»? 

Ven äkömom ini Bethsaida, äblinoy ome bleinani, 
ed äbegoy ome ad doatön omi. 

Ägleipom me nam bleinani, ed ädugom omi plödü 
vilag, äspukom sui logs omik, äseidom namis sui 
om, ed äsäkom ome: «Logol-li bosi»? 

Ämaifükom logis ed äsagom: «Logob menis; 
loegob spatön onis äs bims». 

Tän äseidom dönu namis sui logs omik, äleadom 
maifükön logis, ed inätikom; älogom vali 
kleiliko. 

Tän äkoedom golön omi domio, ed äsagom: «No 
gololöd ini vilag, e sagolöd nosi in vilag et»! 

Usao Yesus ägolom ko tidäbs okik lü vilags di 
Caesarea Philippi, e dü vegam äsäkom tidäbes 
okik: «Kim mens sagons-li, das binob»? 

Ägesagoms: «Ioannes : blunedan, e votans sagons: 
«Elias e votans: balan profetanas». 

Nu äsäkom omes: «Ab ols, kim, ols sagols-li, 
das binob»? E Petrus ägesagom: «Binol 
Kristus». 

Ed äproibom seväriko omes ad sagön eke atosi. 

Seimna äprimom ad tidön omes, das Son mena 
ömutom sufön mödiko, das pödeimom fa 
bäldikünans, lekultans e bibinolavans, e 
pödeidom, e das ölelifikom pos dels kil. 

Äsagom stedälo atosi. E Petrus äkesumom omi 
flanio, ed äprimom ad blamön omi. 

Ab ädeflekom oki, älogedom tidäbis okik, ed 
äblamom eli Petrus : «Moö! gololöd poi ob, o 
diab! ibä no labol tikodis Goda, ab menas». 

Tän ävokom menamödoti e tidäbis okik, ed 
äsagom ones: «If ek vilon slopön obi, tän 
noädonöd oki, lasumonöd krodi okik e sökonöd 
obi! 

Ibä, kel vilon dakipön lifi okik, utan operon 
oni, e kel peron oni demü ob e gospul, utan 
odakipon oni. 

Ibä, kisi frutosöv-li mene, if gaenonöv voli 
lölik, e lan ona sufonöv dämi? 

U kisi men givonöv-li tökü lan okik? 

Ibä, utan in menäd dulterik ä sinik at, kel 
jemon demü ob e vöds obik, demü on i Son mena 
ojemom, ven okömom ini glor Fata okik ko silanans 
saludik». 

KAPIT : IX 

Ed äsagom ones: «Vö! sagob oles: semans utanas, 
kels binons is, no odeadons, büä oloegons 
kömön nämo regäni Goda». 

Pos dels mäl, Yesus äkesumom ko ok eli Petrus, 
eli Iacobus ed eli Ioannes, ed äblinom omis lü 
bel geilik, nendas votans äkomons. Us äcenodom 
lo oms, 

klots omik ävedons nidiko vietiks äs nif, 
soäsä vietädan su taled no kanom vietädön. 

E lo oms el Elias äpubom ko Moyses, spikölo ko 
Yesus. 

Tän Petrus äprimom spikami, ed äsagom Yesuse: 
«O rabinan! binos gudik, das binobs is. Bumobsös 
tänadis kil! bali pro Moyses e bali pro Elias». 

Ibä no äsevom utosi, kelosi äsagom, ibä 
ijekoms vemo. 

Nu lefog äkömon ed älovejadon omis, e se lefog 
vög ätonon: «Atan binom Son fa ob palöföl. 
Lilolsöd omi»! 

E sunädo züo älogölo, no älogoms eki äsä 
Yesusi, kel äbinom lä oms. 

Du änexänoms de bel, Yesus äproibom omes ad 
konön eke utosi, kelosi ilogoms, büä Son mena 
ulelifikom se deadans. 

Ädakipoms sagodi at ninälo, ed ädisputoms ko 
ods dö sinif ela lelifikön se deadans. 

Äsäkoms ome: «Bibinolavans esagoms sio, das 
Elias okömom büikumo». 

Ed ägesagom omes: «Elias» okömom büikumo, ed 
onätükom vali, e dö Son mena pepenos, das 
osufom mödiko e ponestümom. 

Ab sagob oles: «Elias ekömom, ed edunoy ko om, 
soäsä eviloy; ma utos, kelos pepenon dö om». 

E ven äkömoms lä tidäbs, älogoms zü oms 
menamödoti gretik, e bibinolavanis, kels 
ädisputoms ko oms. 

Sosus menamödot älogon omi, älejekon, 
älügolon lü om, ed äglidon omi. 

Äsäkom omes: «Dö kis disputols-li ko oms»? 

E balan se menamödot ägespikom ome: «O mastan! 
eblinob lü ol soni obik, kel diabäbom me milanan 
müätik. 

Ven gleipon omi, tän däbreikon omi, sodas mud 
omik skömon, knirom me tuts okik e stifikom. 
Ebegob tidäbes olik ad sejedön milanani et; ab 
no äfägoms ad dunön atosi». 

Ägesagom ones: «O menäd nelekredik! kilunüpo 
obinob-li nog lä ols? Kilunüpo osufälob-li 
olis? Blinolsöd omi obe»! 

Ed äblinons omi lä om. E sosus milanan älogon 
omi, äkodon, das hipul äkonvulom, ädofalom sui 
glun ed älaitülom oki ko sköm su mud. 

Äsäkom fate omik: «Kilunüpo elabom-li atosi»? 
Äsagom: «De yun omik, 

e suvo milanan jedon omi ini fil ud ini vat, ad 
deidön omi. If fägol osi, miserolös üfo obis, 
e yufolös obis»! 

Yesus äsagom ome: «If fägol osi - sagol - val 
binon mögik pro utan, kel labon lekredi». 

E sunädo fat hipula ävokädom, drenölo, 
«Lekredob. Yufolös obi pö nelekred obik»! 

Ven nu Yesus älogom, das menamödot ärönädon 
lü om, äsagom ko vög tädöl lü milanan: «O 
milanan sudamüätik! Segololöd se om, e 
gegololöd neai plu ini om»! 

E ko luvokäd e ko konvuls mödik äsegolon se om, 
e hipul ävedom äsä fun, sodas mödikans 
äcedons, das ideadom. 

Ab Yesus ägleipom omi len nam omik, älöädükom 
omi, ed ästanom. 

Ven ikömoms lomio, tidäbs äsäkoms ome, ven 
äbinoms soelik ko om: «Kikodo no äkanobs 
sejedön oni»? 

Äsagom omes: «Sot at kanon pasejedön dub nos, 
ka dub plek e cun». 

Posä idegolom usao, äzitevoms da Galileyän, e 
no ävilom, das ek äsevon atosi. 

Ibä änotükom tidäbes okik, das Son mena 
pölovegivom menes, kels ödeidoms omi, e das, 
posä püdeidom, ölelifikom pos dels kil. 

No äsuemoms sagodi at, ab no äriskoms ad säkön 
ome bosi tefü at. 

Ven ikömoms ini Capharnaum, ed äbinoms in dom, 
äsäkom omes: «Dö kis espikols-li dü vegam»? 

Äseiloms, bi ifeitoms dü vegam dö säk, kim 
äbinom gretikün. 

Tän äseidom oki, ävokom degtelanis, ed äsagom 
omes: «If ek vilon binön balidan, tän obinon 
lätikan valanas, dünan valanas». 

Pos atos äsumom cili, ed äpladom oni zänodü 
oms, e bradölo oni, äsagom omes: 

«Kel getedon balani cilas somik nemü ob, utan 
getedon obi, ed utan, kel getedon obi, no getedon 
obi, ab omi, kel elesedom obi». 

Tän Ioannes äsagom ome: «O Mastal! Älogobs 
eki, kel äsejedom milananis nemü ol, e kel no 
sökom obis,; e, bi no sökom obis, eproibobs osi 
ome». 

Yesus äsagom: «No neletolsöd atosi! Ibä nek, 
kel duinon milagis nemü ob fägon ad slänön obi 
brefüpo pos atos. 

Ibä, utan, kel no binon ta obs, binon ko obs. 

Ibä, kel givon oles köpeti vata ad drinön, bi 
binols slopans Kristusa, vö! sagob oles, utan no 
onelabon bläfodi oka. 

E kel skänon balani smalikanas, kels lekredons 
obi, binosöv gudikum pro utan, das mülaston 
palägonöv zü särvig onik, e pajedonöv ini 
lak. 

Ed if nam olik skänonöv oli, decöpolöd oni! 
Binos gudikum pro ol ad lifön pemitulölo, kas 
vegön hölio ko nams tel ini fil nekvänovik, 

utöpo, kö vum onas no deadon e fil no pakvänon. 

Ed if fut olik skänonöv oli, decöpolöd oni! 
Binos gudikum pro ol ad lifön boatiko, kas 
pajedön ko futs tel ini höl, ini fil 
nekvänovik, 

utöpo, ko vum onas no deadon e fil no pakvänon. 

Ed if log olik skänonöv oli, mojedolöd oni! 
Binos gudikum pro ol ad nügolön ballogiko ini 
regän Goda, kas pajedön ko logs tel ini höl 
fila, 

utöpo, kö vum onas no deadon e fil no pakvänon. 

Ibä alan posalon me fil, e sakrifot alik posalon 
me sal. 

Sal binon gudik, ab if sal nesalöfikon, me kis 
onätükols-li oni dönu? Labolsöd sali in ols 
it, e dakipolsöd püdi bevü ods»! 

KAPIT : X 

Detevölo usao, ägolom lü topäds Yudäna, da 
län votaflanü el Iordanis. Menamödots äkömons 
dönu lü om, ed älejonom ones, soäsä 
äkösömom. 

Tän farisetans anik äkömoms ad säkön ome, va 
man ädalom dejoikön jimatani okik. Ädunoms 
atosi ad blufön omi. 

Ägesagom omes: «Kisi Moyses ebüdom-li oles»? 

Äsagoms: «Moyses edälom ad penön 
matiteilapenädi ed ad dejoikön so ofi». 

Yesus äsagom omes: «Demü düfäl ladäla olsik 
epenom oles büdi at. 

De prim jafa God emekom onis: mani e vomi. 

Sekü kod at, man olüvom fati e moti okikis, ed 
oslopom jimatani oka, 

ed ons bofik obinons koap midik bal. Sodas obinons 
no plu koaps tel, ab koap midik bal. 

Utosi kludo, kelosi God ebalom, men no 
teilonöd»! 

E domo tidäbs äsäkoms ome dönu dö din at, 

ed äsagom omes: «Utan, kel dejoikom jimatani 
okik e matikom jivotikani, dulterom kol of; 

ed if vom dejoikof himatani okik, e matikof 
hivotikani, tän dulterof». 

Seimna äblinoy lü om cilis, das ödoatom onis, 
ab tidäbs äblamoms utanis, kels äblinons onis. 

Ab ven Yesus älogom atosi, äbadocedom osi omes, 
ed äsagom: «Leadolsöd kömön cilis lü ob, no 
neletolsöd onis! ibä lü somans regän Goda 
duton. 

Vö! sagob oles, kel no lasumon äsä cil regäni 
Goda, utan no onügolon ini on. 

E posä ibradom onis, äseidom nami okik sui ons 
ed äbenedom onis. 

Ven äsegolom sui veg, balan äkömom, äfalom sui 
kiens okik, ed äsäkom ome: «O Mastan gudik! 
Kisi mutob-li dunön, ad dagetön lifi 
laidüpik»? 

Yesus äsagom ome: «Liö! nemol-li obi gudiki? 
Nek binon gudik plä Balan : God. 

Sevol büdedis: No sötol dulterön, no deidön, 
no tifön, no temunön dobiko, no ludämön eki, 
stimolöd fati e moti olikis»! 

Äsagom ome: «O Mastan! Atosi valik yunao ai 
edunob». 

Nu Yesus älogedom omi, älöfom omi, ed äsagom 
ome: «Pö din bal no efölol löliko söti. 
Gololöd ad selön uti, keli dalabol, e givolöd 
ati pöfanes, ed olabol divi in sül! Kömolöd 
täno, lasumolöd krodi olik, e sökolöd obi»! 

Tän nefrediko sekü sagod at ädegolom lügiko, 
ibä ädalabom dalabotis mödik. 

Yesus äzilogölo äsagom tidäbes okik: 
«Kiofikulik obinos pro utans, kels dalabons 
monemi, ad nügolön ini regän Goda»! 

E tidäbs ästunoms dö vöds omik. Yesus nu 
äsagom dönu omes: «O cils! Kiofikulik obinos 
pro utans, kels konfidons monemi okik, ad 
nügolön ini regän Goda! 

Binos fasilikum pro jamod ad golön da hog nada, 
ka pro liegan ad nügolön ini regän Goda»! 

Nu äbinoms nog bluvikums, ed äsagoms odes: «Ab 
kin üfo okanon-li padakipön»? 

E Yesus, omis älogedöl, äsagom: «Pö mens atos 
binon nemögik, ab no pö God. Ibä pö God val 
mögon». 

Tän Petrus äprimom spikami, ed äsagom ome: 
«Ekö! obs elüvobs vali, ed esökobs oli». 

Yesus äsagom: «Vö! sagob oles: No balan, kel 
elüvon domi, blodis, söris, fati, moti, 
jimatani, cilis u länedis demü ob e demü gospul 
odabinon, 

kel no odageton tumnaediko, nu in dabinöp domis, 
blodis, söris, motis, cilis e länedis, sa 
pöjutis, ed in lananöp lifi laidüpik. 

Ab balidans mödik obinons lätikans, e lätikans 
balidans». 

Ven äbinoms su veg lü Hierusalem, Yesus seimna 
ägolom föfo, ed oms äsökoms omi go stuno e 
dredo. Äkoedom kömön lä ok degtelanis, ed 
äprimom ad sagön omes utosi, kelos öjenon ko 
o_-m: 

«Ekö! vegobs lü Hierusalem e Son mena 
polovegivom lekultanes e bibinolavanes. Atans 
ocödetoms omi ad deadön, ed olovegivoms omi 
paganes. 

Okofoy omi, olebatoy omi, obespukoy omi, ed 
odeidoy omi; ab pos dels kil olelifikom». 

Seimna Iacobus e Ioannes : sons ela Zebedaeus 
äkömoms lü om ed äsagoms: «O Mastan! 
vilobsöv, das odunolös obes utosi, kelosi 
obegobs ole»! 

Äsagom omes: «Kisi vilols-li, das odunob oles»? 

Äsagoms ome: «Dälolös obes,, das balan obas 
oseadom detaflanü ol, e balan nedetaflanü ol, in 
glor olik»! 

Yesus äsagom omes: «No sevols utosi, kelosi 
begols. Fägols-li ad vagükön köpi, keli ob 
ovagükob, u pablunedön me bluned, me kel ob 
poblunedob»? 

Äsagoms ome: «Fägobs ad atos». E Yesus äsagom 
omes: «Se köp, se kel odrinob, sio odrinols, e 
me bluned, me kel pablunedob, poblunedols sio; 

ad lonülön : kim oseadom detaflanü ob, e kim 
nedetaflano, ye, no labob gitodi. Atos podüton 
utanes, keles peblümükon». 

Ven votikans deg äliloms atosi, äprimoms ad 
badocedön osi eles Iacobus e Ioannes. 

Yesus ävokom omis lü ok ed äsagom: «Sevols, 
das utans, kels palecedons plins netas, reigons 
onis, e das calans gretik onas plägons nämädi 
tefü ons. 

Soik ye no binos bevü ols; ab utan bevü ols, kel 
vilom binön gretik, mutom binön dünan olas 
valik. 

Ed utan bevü ols, kel vilom binön balidan, mutom 
binön slafan valikanas. 

Ibä i Son mena no ekömom ad padünön, ab ad 
dünön, ed ad givön lifi okik asä 
säsinamasakrifoti pro mödikans». 

Äkömoms ini Iericho. E ven älüvom ko tidäbs 
okik e menamödot mödik eli Iericho, son ela 
Timaeus : Bartimaeus, lubegan bleinik, äseadom 
len veg. 

Ed älilölo, das äbinos Yesus di Nazareth, 
äprimom ad vokädön : «O Son ela David, O 
Yesus! miserolös obi»! 

E mödikans äblamons omi, ed äbüdons ome ad 
seilön; ab ävokädom plüo laodikumo: «O Son 
ela David, miserolös obi»! 

Yesus ästopom, ed äsagom : «Vokolsöd omi 
isio»! Ävokons omi ed äsagons: «Labolöd 
kuradi- löädolöd! vokom oli». 

Atan ädejedom mänedi okik, älöbunom, ed 
ägolom lü Yesus. 

E Yesus äsäkom ome: «Kisi vilol-li, das dunob 
ole»? Bleinan äsagom : «O Rabboni! das 
okanobös logön»! 

E Yesus äsagom ome: «Gö! lekred olik esavon 
oli». E sunädo ädagetom logami, ed äsökom omi 
su veg. 

KAPIT : XI 

Ven änilikoms lü Hierusalem, lü Bethphage e 
Bethania len Learabel, älesedom teli tidäbas 
okik, 

ed äsagom omes: «Gololsöd lü vilag visü ols, 
e sosus nükömols ini on, otuvols cuküli 
pefimatanöl, su kel nog neföro men eseadon. 
Livükolsöd oni e keblinolsöd oni! 

Ed if ek sagonöv oles: Kikodo dunols-li atosi? 
Sagolsöd täno: Söl neodom oni; ogesedom oni 
sunädo». 

Ämogoloms, ed ätuvoms cuküli len yan 
pifimatanöli, plödo su veg, ed älivükoms oni. 

E balans utanas, kels ästanons us, äsäkons 
omes: «Kisi dunols-li? Kikodo livükols-li 
cuküli»? 

Ägespikoms ones, soäsä Yesus isagom, ed 
äleadons dunön omis. 

Äblinoms cuküli lü Yesus, äseitoms klotis 
oksik sui on, ed äseidom oki sui on. 

Mödikans täno ätenükons klotis oksik sui veg, 
votikans ädecöpons tuigis labü bleds de bims ed 
ästürülons onis sui veg. 

Ed utans, kels äfogolons, ed utans, kels 
äsökons, ävokädons: «Hosanna! Pabenedomös 
utan, kel kömom nemü Söl! 

Pabenedonös regän kömöl Fata obsik : David! 
löpiküno hosanna»! 

So änükömom ini Hierusalem, ed ägolom lü tem, 
e posä ilogedom vali, e bi ya ivedos latik, 
älüvom ko degtelans zifi ed ägolom lü 
Bethania. 

Ven äsegoloms tü göd fovik se Bethania, 
äfaemikom, 

e ven älogom fagao figabimi labü bledem, ägolom 
lü on, ad logön, va ötuvom bosi len on. Ab ven 
äkömom lä on, ätuvom nosi, äsä bledis; ibä 
no äbinos tim figas. 

Täno äsagom one: «Nek ofidonöd plu laidüpo 
flukis de ol»! E tidäbs omik äliloms atosi. 

E ven ikömoms ini Hierusalem, ed inügoloms ini 
tem, äprimom ad semofön utanis, kels in tem 
äselons ed äremons, ädojedom tabis monicänanas 
e bamis pijuniselanas. 

Äletom neki ad polön gefi alseimik da tem, 

ed älejonom ones: «No pepenos-li: Dom obik 
ponemon plekadom pro pöps valik? ab ols emekols 
oni ravanaspadädi». 

Ven lekultans e bibinolavans äleliloms atosi, 
ästeifoms ad päridükön omi. Ibä ädredoms 
omi, bi menamödot lölik äbluvon dö lejon omik. 

Ed ün soar latik äsegoloms dönu se zif. 

Tü göd fovik gölik ägoloms ve figabim, ed 
älogoms, das isigikon vulao. 

E Petrus, kel ämemom jenoti, äsagom ome: «O 
rabinan! logolös! figabim, keli emaleditol, 
esigikon». 

E Yesus ägesagom omes: «Labolsöd lekredi in 
God! 

Vö! sagob oles, if ek sagonöv bele ati: Tovolöd 
oli e sturolöd ini mel! ed if ninälo no 
dotonöv, das utos ojenon, kelosi sagon, tän atos 
jenonöv. 

Sekü atos sagob oles: Alutos, kelosi plekols e 
begols, lekredolsöd te, das ogetols osi, ed atos 
oledutikon lü ols. 

E ven jäfols me plekam, pardolsöd, if labols 
bosi ta votikan! dat Fat olsik in sül i pardomös 
oles nefölotis olsik- 

If no pardols, i Fat olsik in sül no opardom oles 
nefölotis olsik». 

Äkömoms dönu ini Hierusalem. Ven nu äzigolom 
in tem, lekultans, bibinolavans e bäldikünans 
äkömoms lü om, 

ed äsagoms ome: «Sekü gitod kinik dunol-li 
atosi? e kim egevom-li ole gitodi ad dunön 
atosi»? 

Yesus ägesagom omes: «I ob osäkob oles dini 
bal. Gespikolsöd obe! ed osagob oles, sekü gitod 
kinik dunob atosi. 

Bluned ela Ioannes, äbinon-li se sül u se mens? 
Gespikolsöd obe»! 

Nu ävätäloms ninälo: «If sagobs: se sül, 
tän osäkom obes: Kikodo üfo no elekredols-li 
omi? 

Ab if sagobsöv: se mens? ädredoms demü pöp: 
ibä valans älecedons, das Ioannes äbinom 
jenöfo profetan. 

Ägesagoms kludo Yesuse: «No sevobs osi». Tän 
Yesus ägesagom omes: «Täno i ob no sagob oles, 
sekü gitod kinik dunob atosi». 

KAPIT : XII 

Tän äprimom ad spikön lü ons in parabs: «Ek 
iplanom vitidagadi, ibuidom oni, isebom in on 
vitidabälipedömi, ed ibumom tümi. Äbailom oni 
feilanes, ed ämotävom. 

Tü tim pötik älesedom lü feilans hidünani ad 
getön de feilans dili proda vitidagada. 

Ab ägleipoms ed äflapoms omi, ed älesedoms omi 
ko nams vagik. 

Älesedom dönu hidünani lü oms, ab atani 
ästonoms ed ätomoms, ed ämolesedoms omi 
peviodöl. 

E dönu älesedom votani; atani ädeidoms. Nog 
votanis mödik älesedom, ab de atans äflapoms 
atanis ed ädeidoms votanis. 

Nu älabom nog balani : son fa om pelöföl. Fino 
älesedom i omi lü oms, äcedölo : Ospaloms soni 
obik. 

Ab daloatans et äsagoms ninälo : Atan binom 
geran; gö! deidobsöd omi! e gerot obinon dalabot 
obas. 

Klu ägleipoms omi, ädeidoms omi, ed äjedoms omi 
se vitidagad. 

Kisi täno dalaban vitidagada odunom-li? Okömom, 
opäridükom feilanis, ed obailom vitidagadi 
votanes. 

No ereidols-li in penäds bibik: Ston, keli bumans 
edeimoms, evedon gulaston. 

Atos ejenon ma vil Söla, e binon milag in logs 
obsik». 

Täno ästeifoms ad bemastikön omi, ab ädredoms 
demü menamödot. Ibä äsuemoms sio, das izeilom 
omis me parab at. Äzedoms kludo omi, ed 
ämogoloms. 

Seimna älesedoms lü om farisetanis e slopanis di 
Herodes anikis, ad brulälükön omi medü säk 
böladik. 

Ven atans äkömoms lü om, äsagoms: «O Mastan! 
Sevobs, das binol men stedälik, e das demol neki; 
ibä binol men nesekidik, e lejonol ma verat 
vegami Goda. Pedälos-li ad pelön tripi lampöre, 
u no? Mutobs-li pelön, u no mutobs-li pelön»? 

Ab om, kel äsevom simuli omsik, äsagom omes: 
«Kio blufols-li obi? Blinolsöd obe sikuli, dat 
logob oni»! 

Äblinoms ome bali. Ed äsagom omes: «Kim atan 
binom-li? Lio nüpenäd tonon-li»? Äsagoms ome: 
«Atan binom lampör». 

Tän Yesus äsagom omes: «Givolsöd lampöre 
utosi, kelos duton lü lampör, e Gode utosi, 
kelos duton lü God»! Ed ästunoms dö om. 

I sadukans, kels lesagoms, das lelifikam no 
dabinon, äkömoms lü om, ed äsäkoms ome: 

«O mastan! Moyses ebüdülom obes das, if blod 
eka deadom, e posbinükom jimatani nen cils, blod 
oma osumom jimatani omik, ed ofatom posbinanis 
blode okik, 

Nu seimna blods vel ädabinoms; balidan äsumom 
jimatani, e ven ädeadom, no äposbinükom 
posbinanis. 

Tän telidan äsumom ofi, ed ädeadom nes 
posbinükön posbinanis; kilidan leigoso. 

Valans valik äsumoms ofi, e no äposbinükoms 
posbinanis. As lätik valanas i vom ädeadof. 

Pö lelifikam, nu ven olelifikons, de kim omas 
obinof-li jimatan? Ibä velans valik elaboms ofi 
asä jimatani». 

Yesus ägespikom omes: «No pölols-li tefü 
dinäd at, bi no sevols penädis bibik, ni 
nämädi Goda? 

Ibä, ven lelifikons se deadam, no matikons, ni 
pamatükons, ab binons äsä silanans in süls. 

Tefü lelifükam it deadanas, no ereidols-li in 
buk ela Moyses, in konot fotüla bramarubudas, vio 
God äsagom ome: Binob God ela Abraham, God ela 
Isaac, God ela Iacob? 

God no binom God deadanas, ab lifölanas. Pölols 
kludo vemo». 

E balan bibinolavanas, kel ilielom disputön omis, 
äkömom nilikumo, e bi äsuemom, das igesagom 
omes gudiko, äsäkom ome: «Kin binon-li 
veütikün büdedas valik»? 

Yesus ägesagom ome: «Balid büdedas valik binon: 
«Lilolsöd! O Yisraelänans! Söl : God obsik 
binom Söl balik. 

Sötols löfön Söli : God olsik ko ladäl lölik 
olsik, ko lan lölik olsik, ko täläkt lölik 
olsik, ko nämäl lölik olsik! Atos binon büded 
balid. 

E telid ad at leigöl binon: Sötol löfön kemeni 
olik äsä oli it! Büded gretikum ka ats no 
dabinon». 

Täno bibinolavan äsagom ome: «Verätö! O 
mastan! Bai verat esagol, das binom balikan, e das 
plä om votikan no dabinom, 

ed ad löfön omi ko ladäl lölik, ko täläkt 
lölik, ko lan lölik, ko nämäl lölik, e 
löfön kemeni okik äsä oki it binos gudikum ka 
holokosts e sakrifots votik valik». 

Ven Yesus äküpom, das äspikom täläktiko, 
äsagom ome: «No binol fagik de regän Goda»! 
Nek äkünon fovo ad säkön ome bosi. 

Nu Yesus äprimom ad spikön, ed äsagom, ven 
älejonom in tem: «Lio bibinolavans kanoms-li 
sagön, das Kristus binom Son ela David? 

El David it esagom ga dub Saludalanal: «Söl 
esagom Söle obik: Seadolöd detü ob, jüs 
uvedükob neflenis olik futabami olik! 

If David it nemom omi Söli, lio üfo binom-li son 
omik»? Menamödot gretik älilon vilöfo omi. 

Pö lejon okik äsagom ones: «Prüdolsöd demü 
bibinolavans! Löfiloms ad zigolön in klotem 
gravik, ed ad paglidön su makets, 

ad seadön su stuls föfikün in sünagogs, ed ad 
labön stimapladis pö fideds; 

oms, kels luslugoms domis jiviudanas, me kodül, 
das mutoms plekön lunüpo. Odagetoms micödeti 
plüo gretikumi demü atos. 

Seimna Yesus äseadom visü sakrifamonabog, ed 
älogedom vio menamödot änüjedon kuprinamoni 
ini sakrifamonabog. E liegans mödik änüjedons 
moni mödik, 

e jiviudan pöfik äkömof ad nüjedön fenigis 
tel, kels labons kobo völadi foldila sulda. 

Tän ävokom tidäbis okik lü ok, ed äsagom: 
«Vö! sagob oles, jiviudan pöfik et enüjedof 
mödikumo ini sakrifamonabog, ka votans valik. 

Ibä valans egivons de bundan oksik; of egivof de 
pöf oka vali, keli älabof, monemi lölik okik». 

KAPIT : XIII 

Ven älüvom temi, balan tidäbas omik äsagom 
ome: «O mastan! Logolös! Stons kion, e bumots 
kion»! 

E Yesus ägespikom ome: «Logol-li bumotis gretik 
et? No bal stonas onas obleibon seitön su votik; 
val podistukon». 

Ven nu äseadom su Learabel visü tem, Petrus, 
Iacobus, Ioannes ed Andreas, kels äbinoms soeliks 
lä om, äsäkoms ome: 

«Sagolös obes! Kitimo atos ojenon, e dub kis 
osevobs, das atos valik ofinikon». 

Täno Yesus äprimom ad sagön omes: 
»Prüdolsöd, das nek opöladugom olis! 

Ibä mödikans okömoms, ed osagoms, das binoms 
ob, ed opöladugoms mödikanis. 

If olilos dö krigs, dö sagäds tefü krigs, no 
fäkikolsöd! ibä atos muton jenön, ed atos no 
nog binon fin. 

Ibä net ovolutikon ta net, regän ta regän; in 
topäds difik taladrems odabinons, e faemaditrets 
e voluts odavedons. Atos binon prim daveda dolas. 

Prüdolsöd! ibä olovegivoy olis lü sanhedrin e 
lü sünagogs; polebatols e podugols lü 
provinaguverans e regs demü ob, ad temunön lo 
oms. 

E büiko gospul muton panotükön netes valik. 

Ven nu modugoms olis ad palovegivön, no kudolsöd 
dö utos, kelosi osagols, ab sagolsöd atosi, 
kelos potikodükon oles tü timül at! Ibä ols no 
binols utan, kel spikon, ab Saludalanal. 

Blod bal olovegivom blodi votik deadio, fat cili 
okik, cils ovolutikons ta pals okik, ed odeidons 
onis. 

E pohetols fa valikans, demü nem obik; ab utan, 
kel laidälon jü fin, obleibon padakipön. 

Ven logols distuki ledredodik, (dö kel profetan : 
Daniel espikom) utöpo, kö no dalon binön, 
(utan, kel reidon atosi, küpälonöd!) das 
valikans, kels binons in Yudän, fugons lü bels, 

utan, kel binon su nuf no doniogolon ini dom ad 
kesumön bosi se on, 

utan, kel binon su läned, no gegolon lü utos, 
kel epoblibon, ad sumön mänedi okik. 

Vi! ün dels et lü voms grodik e sügöls! 

Plekolsöd, das fug olsik no ojenon ün nifüp! 

Ibä dels et obinons tim ditreta, soäsä no 
edabinon de prim jafotema Goda jü adel, e neai 
plu odabinon. 

If Söl no obrefükomöv delis et, dabinan nonik 
obleibonöv dakipön; ab demü väläbs, demü 
utans, kelis evälom, obrefükom delis et. 

If täno ek sagonöv oles: Ekö! is Kristus binom, 
ud ekö! us binom; no kredolsöd osi! 

Ibä els Kristus dobik, e profetans dobik 
osüikoms, ed odunoms malis e milagis ad 
pölükön mögiko igo väläbis. 

Küpolsöd gudiko! ekö! ebüsagob oles vali. 

Ab ün dels et, pos ditret, sol odagikon, e mun no 
ogivon liti okik, 

stels ofalons de sil, e sülanämäds ovakulons. 

Täno oloegoy kömön su lefogs Soni mena ko 
nämäd gretik e glor, 

Tän olesedom silananis ed okobükom väläbis 
okik de vienüds fol, de finot tala jü finot 
sila. 

Lärnolsöd de figabim parabi at: Ven nu tuigs 
onik müdikons, e bleds sprotons, tän sevols, das 
hitüp binon nilik. 

So i ven loegols jenön atosi valik, osevols, das 
binos nilik. 

Vö! sagob oles: genäd at no opasetikon, büä 
atos valik ujenon. 

Sil e tal opasetikons, ab vöds obik no omoikons. 

Ab tefü dels et e düp et nek sevon bosi, igo 
silanans in sül no sevons osi, ni Son; te Fat 
sevom osi. 

Klu logedolsöd! Galolsöd e plekolsöd! ibä no 
sevols, kitimo del et okömon. 

Binos leigoäsä men, kel egolom ad tävön; 
elovegivom domi okik, ed egevom dünanes okik guvi 
ona, alane bligädi, e yanane ebüdom ad galön. 

Galolsöd kludo! ibä no sevols, kitimo söl doma 
okömom, soaro u zeneito, tü tim higokakrava, ud 
ün göd gölik. 

Kodolsöd, ven kömom süpo, das no tuvom olis 
slipölis! 

Utosi, kelosi sagob oles, sagob valikanes: 
Galolsöd»! 

KAPIT : XIV 

Latikumo mö dels tel öbinos pajad e zäl bodas 
no pefemükölas. Lekultans e bibinolavans 
ästeifoms ad fanön käfo omi e deidön omi. 

Ab äsagoms: «No tü del zäla, dat pöp bo no 
volutonös»! 

E ven Yesus äbinom tö Bethania in dom ela Simon 
: lepradan, ed älenseatom len tab, vom äkömof 
ko fladil laabatik labü nardaleül rafinik vemo 
jerik, keli, posä ibreikof fladili, äsegifof sui 
kap omik. 

Anans ädabinons, kels äskanons dö atos, ed 
äsagons ninälo: «Demü kis zesüdos-li ad 
spilön benosmelaleüli at? 

Ibä at ikanon paselön tä denars plu kiltums; ed 
atis ikanoy legivön pöfanes; ed äzunons ta 
of». 

Ab Yesus äsagom «Leadolsöd takedön ofi! Kikodo 
töbols-li ofi? Eduinof vobodi gudik kol ob. 

Ibä pöfanis labols ai lä ols, ed okanols 
benodön onis, if ovilols osi. Ab obi no ai 
labols. 

Edunof utosi, kelosi äkanof dunön : Büo 
eleüledof koapi obik demü sepülam. 

Vö! sagob oles, utöpo in vol lölik kö gospul 
ponotükon, ospikoy dö utos, kelosi edunof, ad 
mebön ofi». 

Än tim et el Iudas Iscariotes : balan 
degtelanefa, ägolom lü lekultans, ad lovegivön 
omi omes. 

Ven atans äliloms atosi, äfredikoms, ed 
äpromoms ad givön ome moni. Ed äsukom pöti ad 
loveükön omi. 

Tü del balid delas boda nenlefik, kü äsakrifoy 
pajadajipüli, tidäbs omik äsagoms ome: «Kiöpo 
vilol-li, das blümükobs ole pajadafidädi»? 

Täno älesedom telanis tidäbas okik ko komit: 
«Gololsöd lü zif, ed ek, kel polom vatalufladi 
okoskömom olis. Sökolsöd omi! 

Uto, kö onügolom, sagolsöd domasöle: Mastal 
sagom: Kiöpo lecem binon-li pro ob, dat kanobös 
fidön ko tidäbs obik pajadafidädi? 

Ed ojonom oles fidalecemi pötöfiko 
peblümüköli. Blümükolsöd us vali pro obs»! 

Tidäbs omik ädegoloms, äkömoms ini zif, 
ätuvoms osi, soäsä isagom, ed äblümükoms 
pajadafidädi. 

E ven soar ivedon, äkömom ko degtelanef. 

Ven älenseatoms ed äfidoms, Yesus äsagom: 
«Vö! sagob oles, das balan olas oträtom obi, 
balan, kel fidom ko ob». 

Älügikoms, e balan pos votan äprimom ad sagön: 
«Ob ga no binob-li utan»? 

Äsagom omes: «Balan degtelanas, utan, kel 
blunülom ko ob ini bov, 

Son mena omoikom sio soäsä epenoy dö om; ab vi! 
lü men, fa kel Son mena paträtom! Äbinosöv 
gudikum pro men et, if no pimotomöv». 

E du äfidoms, Yesus äsumom bodi, äbenedom oni, 
äbreikom oni, ägivom oni omes, ed äsagom: 
«Sumolsöd ati, at binon koap obik»! 

Pos atos äsumom köpi, äsagom danamapleki, ed 
ägivom oni omes. Valans ädrinoms se at. 

Ed äsagom omes: «At binon blud obik diateka 
nulik, kel paspilon pro mödikans. 

Vö! sagob oles, odrinob no plu prodoti vitida, 
jü del ut, tü kel odrinob oni dönu in regän 
Goda». 

Posä ikanitoms lelobakaniti, ägoloms lü 
Learabel. 

E Yesus äsagom omes: «Ols, valik oskanols (ün 
aneit dö ob), ibä pepenos: «Oflapob galedani, e 
jips pospearükons. 

Ab posä ulelifikob, ofogolob olis lü 
Galileyän». 

Petrus äsagom ome: «Ifi valans oskanomsöv dö 
ol, ab no ob». 

E Yesus äsagom ome: «Vö! sagob oles, adelo ün 
neit ebo at, büä higok ukravom telna, onoädol 
kilna obi». 

Äsagom nog kazetikumo: «Ifi mutoböv deadön ko 
ol, no onoädob oli». Otosi i votans valik 
äsagoms. 

Tän ägoloms lü top Gethsemani panemöl, ed 
äsagom tidäbes okik: «Bleibolsöd seadön is, 
jüs uplekob»! 

Äkesumom ko ok eli Petrus, eli Iacobus, ed eli 
Ioannes, ed äprimom ad vedön lejekik ä dredik, 

ed äsagom omes: «Lan obik binon mu dibätiko 
lügik. Blibolsöd is, e galolsöd»! 

Ägolom boso fagikumo, ädofalom sui taled, ed 
äplekom: «If mögos, leadolös beigolön de ob 
düpi at»! 

Ed äsagom: «Abba! o Fat! Pro ol val binon 
mögik. Mosumolös köpi at de ob! Ab no soäsä 
ob vilob, ab soäsä ol vilol. 

Nu ägolom, ed ätuvom omis slipölis, ed äsagom 
lü Petrus: «O Simon! Slipol-li? No kanol-li üfo 
galön düp te bal? 

Galolsöd e plekolsöd, das no pablufodols. Lanöf 
vilöfon sio, ab mid fibon». 

Dönu ämogolom ed äplekom me vöds ot. 

Ven ägekömom, ätuvom omis dönu slipölis, ibä 
logs omsik äbinons lefeniks, e no äsevoms ad 
gespikön kisi. 

Ven ägekömom kilidnaedo, äsagom omes: 
«Laislipolsöd e takädolsöd! Epasetikos. Düp 
enilikon. Ekö! Son mena palovegivom ini nams 
sinanas. 

Löädolsöd! Golobsöd! Ekö! Utan, kel oträtom 
obi, binom nilik». 

E sunädo, du nog äspikom, Iudas : balan 
degtelanefa, kobü lusog gretik labü säbs e 
klöbs, demü lekultans, bibinolavans e 
bäldikünans, äkömom. 

Trätan omik irajanom ko oms mali: «Om, keli 
okidob, binom utan, gleipolsöd omi, e modugolsöd 
fümiko omi»! 

E stedöfiko ägolölo lü om, äsagom: «O 
rabinan! O rabinan»! ed äkidom omi. 

Atans nu älenodoms omi ed ägleipoms omi. 

Balan züölanas ätirom säbi, ädrefom hidünani 
dalekultana, ed ädecöpom lili omik. 

Yesus äprimom spikami ed äsagom omes: «Äsä ta 
ravan esegolols ko säbs e klöbs ad fanäbükön 
obi. 

Aldeliko äbinob lä ols in tem ad lejonön, e no 
egleipols obi. Ab atos jenon, dat penäds 
profetanas pofölons». 

Tän valans äfätükoms omi, ed äfugoms. 

Ab hiyunan bal äsökom omi, älabom flabi 
linumastofik zü koap okik, e hiyunans ägleipoms 
omi, 

ab äzedom flabi linumastofik, ed äfugom nüdiko. 

Ädugoms Yesusi lü dalekultan, e lekultans, 
bäldikünans e bibinolavans valiks äkobikoms 
domü om. 

E Petrus äsökom omi fagoto jü yad ledoma 
dalekultana, äseidom oki lä hidünans, ed 
ävamükom oki lä fil. 

Lekultans e sanhedrin lölik ästeifons ad 
dagetön temunodis ta Yesus, ad cödetön deadio 
omi; ab no ätuvons onis. 

Ibä mödikans ätemunons dobiko ta om, ab 
temunods no äbaibinons. 

Anans älöädons ed ätemunons dobiko: 

«Elielobs sagön omi : Odebreikob temi at, kel 
pemekon dub nams menas ed obumob ünü dels kil 
votiki, no dub nams menas pemeköli». 

I tefü atos temunods no äbaibinons. 

Pos atos, dalekultan zänodü sog älöädom, ed 
äsäkom Yesuse: «No gespikol-li bosi? Kisi atans 
temunons-li ta ol»? 

6l. Äbleibom ye seilön, ed ägespikom nosi. Nu 
dalekultan äsäkom ome dönu, ed äsagom: 
«Binol-li Kristus : Son Palelobölala»? 

E Yesus äsagom: «Utan binob, ed oloegols seadön 
Soni mena detü Nämal, e kömön omi me lefogs 
sila». 

Nu dalekultan äsleitom klotis okik ed äsagom: 
«Demü kis neodobs-li nog temunanis? 

Elilols blasfämi. Kis cödot olsik binon-li? Ad 
atos valans ästetoms omi döbiki ad deadön». 

Anans äprimoms ad bespukön omi, ad tegön logodi 
omik ed ad flapön omi me pun, äsagölo: 
«Profetolöd»! I hidünans ägevoms ome 
liliflapis. 

Ven Petrus äbinom dono in yad, balan jidünanas 
dalekultana äkömof, 

älogof eli Petrus, kel ävamükom oki, älülogof 
omi ed äsagof: «I ol äbinom lä Yesus di 
Nazareth». 

Änoom osi ed äsagom: «No sevob ni suemob utosi, 
kelosi sagol». Tän ägolom plödio lü foyad, e 
higok äkravom. 

Ab jidünan, kel älogof dönu omi, äprimof ad 
sagön lü züölans: «Atan binom balan omas». 

Änoom osi dönu. E boso pos atos züölans 
äsagons dönu lü Petrus: «Jenöfö! dutol lü 
oms, ibä binol Galileyänan ma spik ola». 

Tän äprimom ad maleditön oki ed ad yulön: «No 
sevob meni et dö kel spikols». 

Sunädo higok äkravom telidnaedo, e Petrus 
ämemom utosi, kelosi Yesus isagom: «Büä higok 
okravom telna, kilna unoädol obi». Ed 
äbetikölo atosi, ädrenom. 

KAPIT : XV 

Sunädo ün göd gölik lekultans, ko 
bäldikünans, bibinolavans e sanhedrin lölik 
ädakonsäloms. Äjänoms Yesusi, ämodugoms omi, 
ed älovegivoms omi ele Pilatus. 

Ven Pilatus äsäkom ome: «Binol-li hireg 
yudanas»? ägespikom: «Sagol osi». 

Ab ven lekultans äsagoms kusadis mödik, 

Pilatus äsäkom ome dönu: «No gespikol-li? 
ekö! kusadis kiomödik sagoms ta ol»! 

Yesus ägesagom no plu bosi, sodas Pilatus 
ästunom. 

Tü zäladel nu äsäfanäböpom fanäbi, balani 
kela säfanäböpami ädesiroy. 

Nu in fanäböp el Barabbas semik äbinom, ko 
volutans votik, kels pö volut isasenom eki. 

E ven menamödot äkömon ad begön ome utosi, 
kelosi äkösömom ad dunön, 

Pilatus ägesagom omes: «Vilols-li, das 
säfanäböpob oles hiregi yudanas»? 

Ibä äsevom sio, das lekultans ilovegivoms omi 
sekü glöt. 

Lekultans äslüdoms menamödoti ad begön buikumo 
säfanäböpami ela Barabbas. 

E ven Pilatus äsäkom omes dönu: «Kisi 
vilols-li üfo, das dunob ko man, keli nemols 
hiregi yudanas»? 

Äluvokädons: «Krodolöd omi»! 

Pilatus äsagom omes: «Ab badikosi kinik 
edunom-li üfo»? ed äluvokädons plüo laodikumo 
: «Krodolöd omi»! 

Tän gönü menamödot ägevom libi ele Barabbas, 
e posä ibüedom lebatön Yesusi, älovegivom omi 
ad pakrodön. 

Soldats nu ädugoms omi lü yad, efe cödöpa, ed 
äkobükoms kohorti lölik. 

Älenükoms ome kloti purpurik, äflökoms kroni 
de spins, ed äpladoms oni sui kap omik, 

ed äprimoms ad stimodön omi : «Glidö! O reg 
yudanas»! 

Äflapoms omi me ridastag sui kap omik, 
äbespukoms omi, äflegoms kienis oksik, ed 
ädofaloms foi om. 

Posä ikofoms so omi, ädesumoms de om kloti 
purpurik, ed älenükoms ome dönu klotis lönik 
omik. Tän ämodugoms omi ad pakrodön. 

Ämütoms beigolani seimik : Simon di Cyrene, kel 
äkömom de läned : fat elas Alexander e Rufus ad 
polön krodi omik. 

Ädugoms omi lü top : Golgotha, kela tradutod 
binon : kranatop. 

Ägivoms ome ad drinön vini ko mir pimigöli, ab 
no älüsumom oni. 

Posä ikrodoms omi, äseadiloms klotis omik, 
kubädölo, kisi alan ögetom. 

Äbinos düp kilid, ven äkrodoms omi. 

Nüpenäd kusada omik sus om ätonon : Hireg 
yudanas. 

Ko om äkrodoms ravanis tel, balani detü om, e 
balani nedetü om, 

(28. so utos pefölon, kelos pepenon : Pedütedom 
midunanes). 

Beigolans älukofons omi, älemufons kapis oksik, 
ed äsagons : «Fi! ol, kel debreikol temi, e 
bumol dönu oni ünü dels kil, 

savolöd oli it, e kömolöd de krod»! 

Leigoso i lekultans e bibinolavans äkofoms ko ods 
omi, sagölo : «Esavom votikanis, oki it no kanom 
savön, 

Kristus, hireg Yisraeläna, dekömomöd de krod, 
dat logobsös osi, e vedobsös lekrediks»! I 
kekrodäbs omik älukofoms omi. 

Tän de düp mälid dag ädavedon love taled 
lölik jü düp zülid. 

E tü düp zülid, Yesus ävokädom me vög laodik 
: «Eli, eli, lamma sabacthani»? kelos 
petradutöl binon : «O God obik! O God obik! 
sekü kis elüvol-li obi»? 

Ven züölans anik älilons atosi, äsagons : 
«Ekö! vokom eli Elias». 

Balan ägolom ad blunön spogi ini vinig, äpladom 
oni sui rid ed ädrienom omi, sagölo : 
«Stebedobsöd! logobsöd va Elias kömom ad 
desumön omi»! 

E Yesus ävokädom me vög laodik, ed ädeadom. 

Tän körten in tem äsleaton telio de löp jü 
don. 

E ven kapiten, kel ägalädom visü om, älogom, 
vio ideadom ko vokäd somik, äsagom : «Jenöfö 
men at äbinom Son Goda». 

Us voms anik älülogofs fagao atosi. Bevü ofs 
äbinofs Maria di Magdala, Maria : mot ela Iacobus 
smalik ed ela Ioses. e Salome, 

kels, ven äbinom in Galileyän, isökofs ed 
idünofs omi, ko mödikans votik, kels igolofs ko 
om lü Hierusalem. 

Ven ya ivedos soar, bi äbinos fridel; del bü 
jabat, 

Ioseph di Arimathaea : konsälal cädik, kel i 
äspetom kömi regäna Goda, äkömom, ed äkünom 
ad golön lü Pilatus ad begön ome koapi Yesusa. 

Pilatus ästunom, das ya ideadom. Äbüedom 
kömön kapiteni, ed äsäkom ome, va äbinom ya 
lunüpo deadik. 

E ven ililom osi de kapiten, äletom koapi ele 
Ioseph. 

Atan äremom diledi linumastofik, ädesumom omi de 
krod, ed ävilupom omi ini diled linumastofa; 
äseitom omi ini sepül, kel pisecöpon ini klif, 
ed äjapodom stoni foi yan sepüla. 

E Maria di Magdala e Maria de Ioses älogofs, kö 
piseitom. 

KAPIT : XVI 

Ven jabat ipasetikon, Maria di Magdala e Maria de 
Iacobus e Salome äremofs kebis benosmelik, ed 
äkömofs ad leüledön omi. 

Ven äbinos nog vemo gölik tü del balid viga, 
pö sülöpikam sola, ägolofs lü sepül. 

Äsagofs ninälo: «Kim odejapodom-li pro obs 
stoni de yan sepüla»? 

E ven älölogofs, äküpofs, das ston, kel 
äbinon vemo gretik, ya pidejapodon. 

E ven änügolofs ini sepül, äloegofs seadön 
detaflano hiyunani, in klot vietik piklotöli, ed 
äbluvikofs. 

Ab äsagom ofes: «No binolsöd bluviks! Sukols 
Yesusi di Nazareth, kel pekrodom. Elelifikom. No 
binom is. Ekö! us binon top, kö eseitom omi. 

Ab gololsöd ad sagön tidäbes omik ed ele 
Petrus, das ofogolom olis lü Galileyän. Us 
ologols omi, soäsä esagom oles». 

Äsegolofs se sepül ed ädespidofs. Drem e lejek 
ifanetons ofis, ed äsagofs neke bosi atosa; ibä 
ädredofs. 

(9. Ven Yesus ilelifikom ün göd gölik dela 
balid viga, äpubom balidnaedo lo Maria di 
Magdala, se kel isejedom milananis vel. 

Jiatan ägolof ad nunön osi utanes, kels ibinons 
lä om, e kels älügons ed ädrenons. 

Ven atans älilons, das älifom, e pilogom fa ofs, 
no äkredons osi. 

Pos atos epubom, in maged votik, lo telans onas, 
kels äzigolons ed ägolons länädio. 

I atans ägoloms ad nunön osi votanes, ab i ons 
no äkredons omis. 

Poso epubom lo degbalans, ed äriprodom omes 
nekredi e düfäli omas, bi no ikredoms utanis, 
kels ilogons omi, pos lelifikam omik. 

Ed äsagom omes: «Mogololsöd ini vol lölik ad 
predön gospuli lifanes valik! 

Utan, kel ulekredon e publunedon, podakipon, ab 
kel no ulekredon pokondanon. 

Lü utans, kels ulekredons, mals at odutons: 
Osejedons milananis nemü ob, ospikons pükis 
nulik. 

Otovons snekis; e no odämükos onis, üf drinons 
bosi deidöl. Oseidons namis sui malädikans, ed 
osaunikons». 

Tän Söl, posä ispikom lü ons, pelasumom ini 
sül, e seadom detü God. 

Oms esegoloms ed epredoms valöpo, e Söl 
äkeyufom ed äzepom sagodi omas me mals, kels 
äsökons ati). 

GOSPUL MA LUCAS 

KAPIT : I 

Bi mödikans esteifüloms ad lautön konoti dö 
dins, kels ejenons timü obs, 

baiädü utos, kelosi utans, kels ebinons primao 
logatemunans e dünans vöda, eloveükons obes, 

i ob ecedob, posä evestigob primao kuratiko vali, 
gudiki, ad penetön leodiko osi pro ol, o 
Theophilus süperik! 

dat seivolös fümo dinis, kelis etidoy ole! 

Timü el Herodes : hireg Yudäna, hikultan labü 
nem: Zacharias älifom, se kultana-dafamül: Abia; 
jimatan omik äbinof jilicinan de dauts ela Aaron, 
e pänemof Elisabeth. 

Bofikans äbinons ritiks lo God, bi äkondötons 
neblamabiko ma büdeds e büdüls valiks Söla. 

No älabons cili, bi Elisabeth äbinof 
nefluköfik; e bofikans äbinons ya tibäldiks. 

Seimna, ven älabom ma jäfotataib turni ad 
kultön lo God, 

ed om, ma kösömot kultanefa, pijonädom dub 
tired ad blinön bovälasakrifoti, änügolom 
demü atos ini tem, 

du menamödot timü bovälasakrif äplekon plödo. 

Us silanan Söla äpubom lo om, stanölo detü 
bovälalatar. 

Ven Zacharias älogom omi, äbluvikom, e pö om 
dred äsüikon. 

Ab silanan äsagom lü om: «No dredolöd! o 
Zacharias! ibä plek olik pelilidon. Jimatan olik 
omotof ole soni, keli onemol eli Ioannes. 

Obinom pro ol fred e lefred, e mödikans ofredons 
dö moted oma. 

Ibä obinom gretik lo Söl. No odrinom vini, ni 
spitini, e ya de vüm mota okik ofulom me 
Saludalanal. 

Olüälükom mödikanis sonas Yisraeläna lü 
Söl: God omas, 

ed om it ofogolom lo om in lüäl e nämäl ela 
Elias, ad lüälükön ladälis fatas lü cils, e 
nelobedanis lü meug ritanas, ed ad blümükön 
Söle pöpi beno pelüälüköli». 

Zacharias äsagom silanane: «Dub kis osevob-li 
atosi? Ibä ob binob bäldik e jimatan obik binof 
vemo tibäldik». 

Silanan ägespikom ome: «Binob Gabriel, kel 
stanob lo God, e pelesedob ad spikön lü ol, ed 
ad lenunön ole atosi. 

Benö! obinol müätik e no okanol spikön, jü 
del, tü kel atos ojenon, bi no ekredol vödis, 
kels pofölons pötatimo». 

Pöp ästebedom eli Zacharias, ed ästunon, das 
äblibom so lunüpo in tem. 

E ven äsekömom se on, no äkanom spikön. Sekü 
atos äsuemons, das ilabom visioni in tem. 
Äjästom te, ed äblebom müätik. 

Ven litur omik äfinon, ägolom domio. 

Pos atos Elisabeth: jimatan omik ägrodikof, ed 
äklänedof oki dü muls lul, sagölo: 

«So Söl edunom pro ob, dü tim, das eküpedom 
obi, ad moükön lunofi obik bevü mens». 

Ün mul mälid silanan: «Gabriel pälesedom lü 
zif in Galileyän labü nem Nazareth, 

lü jivirgan, kel imatirajanof ko man labü nem: 
Ioseph, se dafamül ela David. Jivirgan pänemof: 
Maria. 

Ven silanan inükömom, äsagom ofe: 
«Paglidolöd! o jibenädäb! Söl binomös lä 
ol! Pebenedol bevü voms». 

Ven älogof omi, äbluvikof dö vöds omik, ed 
ävätälof ninälo, kisi lüspikot at 
äsinifonöv-li? 

E silanan äsagom ofe: «No dredolöd, o Maria! 
ibä etuvol göni lä God. 

Ogrodikof, ed omotof soni, keli mutol nemön 
Yesusi. 

Obinom gretik, e ponemom Son Mulöpala. God ogevom 
ome troni ela David: büröletan omik. 

Obinom laidüpio reg dö dafamül ela Iacob; reig 
omik no olabon fini». 

Maria äsagof silanane: «Lio atos kanon-li 
jenön, bi no labob himatani»? 

Silanan ägesagom ofe: «Saludalanal okömon pö 
ol, e nämäd Mulöpala olovejadon oli; sekü atos 
Saludan pomotöl ponemom Son Goda. 

Ed ekö! Elisabeth: jiröletan ola egrodikof ün 
bäld okik de son; of, kel pilecedof nefluköfik, 
binof ün mul mälid. 

Ibä vöd nonik, kel kömon de God, kanon binön 
nennämik». 

Täno Maria äsagof: «Ekö! binob jidünan Goda, 
pö ob jenosös ma vöd olik»! E silanan älüvom 
ofi. 

Ün dels et, Maria ädetevof ed ägolof spido lü 
belem, lü zif in Yudän. 

Äkömof ini dom ela Zacharias ed äglidof eli 
Elisabeth. 

Ven Elisabeth älilof glidoti ela Maria, cilil in 
bälid ofik älöbunom, ed Elisabeth äfulikof me 
Saludalanal, 

ed ävokädof ko vög loadik: «Pebenedol bevü 
voms, e pebenedom cil in vüm olik. 

Kiöpao jenos-li pö ob, das mot Söla obik kömof 
lü ob? 

Ibä ekö! ven ton glidota olik ädranon ini lils 
obik, cilil in bälid obik älöbunom sekü fred. 

Leläbof jiutan, kel elekredof, das utos, kelos 
pesagon lü of nemü Söl, pofölon». 

Tän Maria äsagof: «Lan obik glorükon Söli, 

lanöf obik fredon in God: Beatükal obik; 

bi edemom bapi jidünana okik. Ibä ekö! denu 
menäds valik obeatükons obi, 

bi Nämädal edunom gretikosi pö ob. Nem omik 
binon saludik, 

e miseri utans ojuitons, kels dredons omi de 
menäd jü menäd. 

Ejonom nämi lama okik, espearükom utanis, kels 
pleidälons in ladäl oksik; 

edetronom nämädanis, ed elöpükom donätanis. 

Utanes, kels älabons faemi, elegivom bundano, e 
liegikanis emosedom me nams vagik. 

Ekudilom Yisraeläni: hidünan okik, betikölo 

utosi, kelosi esagom fates obsik, das ömiserom 
eli Abraham e posbinükäbefi omik laidüpio». 

Maria äblibof zao dü muls kil lä of ed 
ägegolof täno lü lom okik. 

Ven pö Elisabeth tüp motama ikömon, ämotof 
soni. 

Nilädans e röletans ofik, kels älelilons, 
miseri vio gretiki Söl ijonülom ofe, äfredons 
ko of. 

E ven äkömons tü del jölid demü säprepüdam 
hicila, ävilons nemön omi, ma nem fata omik, eli 
Zacharias. 

Ab mot oma ägesagof: «Nö! ponemom Ioannes. 

Äsagons ofe: «Nek in famül olik dabinom, kel 
panemon so». 

Ävinegons nu fati omik ad sagön, lio mutom 
panemön. 

Äbegom penamaboedili, ed äpenom sui on: Ioannes 
binon nem omik. E valans ästunons. 

Tän süpiko mud e lineg omiks älivikons, ed 
äspikom lobölo Godi. 

E dred äfaneton nilädanis valik onsik. In belem 
lölik Yudäna dins valik et päbespikons. 

Ed alan, kel älilon atosi, äkälälon osi 
ninälo, ed äsagon: «Kis cil at ovedom-li? ibä 
nam Söla äbinon i pö om». 

Fat omik: Zacharias äfulikom me Saludalanal, ed 
äspikom profetölo: 

Söl: God Yisraeläna palelobomöd. bi edemom 
pöpi okik, ed elelivükom oni! 

Ekoedom löädön Sanali nämädik in dafamül ela 
David: hidünan okik, 

soäsä espikom vönao dub mud profetanas saludik 
okik. 

Esavom obis se nämäd neflenas obsik, e se nams 
utanas valik, kels hetons obis; 

emiserom büröletanis obsik, betikölo diateki 
saludik okik, 

yuli, keli eyulom lo Abraham: fat obsik, das 
ögivom obes garani, 

das obs, se nams neflenas pulibüköls, okultobs 
nendredo omi, 

relöfo e gido laidüpio lo om. 

Ed ol, o cil obik! ponemol profetan Mulöpala; bi 
obügolol bü Söl ad kulön ome vegi, 

ad gevön pöpe omik sevi dabena dub pard sinodas 
onik, 

dub miser Goda, dub kel lit xänöl ostralon 
löpao love obs, 

ad litastralön sui utans, kels binons in dag e 
jad deada, ad dugön futis obsik lü veg püda». 

Cil äglofom, ed ädagetom lanöfi nämik; 
äblibom in däsärt, jüs ädajonom oki 
Yisraeläne. 

KAPIT : II 

Ün tim et nu büd fa lampör: Augustus 
pänotükon, das volanef sevädik lölik ämuton 
paregistarön. 

Atos äbinon registaram balid; äjenon, ven 
Quirinus äbinom guveran Suriyäna. 

E valans ädetevons ad paregistarön; alan lü zif 
lönik okik. 

I Ioseph ädetevom se Galileyän, se zif Nazareth, 
lü Yudän, lü zif di David, kel panemon 
Bethlehem, bi älicinom se dafamül ä tribüt ela 
David, 

ad paregistarön ko el Maria: jimatirajanan okik, 
kel ägrodof. 

Ven äbinons us, tüp, tü kel ömotof, äkömon. 

Ämotof balidsoni okik, ävilupülof omi ini 
flabs, ed äseitof omi ini krib; bi in lulotidöp 
pro ons plad no ädabinon. 

Ün neit et in topäd et nu galedans anik äbinoms 
su fel, ed ägalädoms demü jep omsik. 

Ed ekö! silanan Söla ästanom lä oms, e glor 
Söla ästralon love oms, sodas dred gretik 
äfaneton omis. 

Ab silanan äsagom omes: «No dredolsöd! ibä 
ekö! lenunob oles fredi gretik, kel jonidon pro 
pöp lölik; 

ibä adelo pro ols in zif di David Sanal pemotom, 
sevabo Kristus: Söl. 

Osevols omi dub atos: otuvols cili, kel 
pevilupülom ini flabs, e seatom in krib». 

E süpo lä silanan lemödot milita sülik 
äbinon, kel älobon Godi ed äsagon: 

«Stim binonöd löpo lü God, e püd su taled; 
leplüd in menef»! 

E ven silanans idegoloms de oms lü sül, galedans 
äsagoms odes: «Golobsös lü Bethlehem, e 
logobsös utosi, kelos ejenon, kelosi Söl 
elenunom obes»! 

Tän ägoloms spido usio, ed ätuvoms eli Maria, 
eli Ioseph e cili in krib äseatöli. 

E ven älogoms omi, äkonoms utosi, kelos pisagon 
omes tefü cil at. 

E valans, kels älilons atosi, ästunoms dö utos, 
kelosi galedans äsagoms ones. 

Maria ämemidof vödis valik et, ed ävätälof 
onis ninälo. 

Galedans ägegoloms, älobölo ed älelobölo 
Godi, demü alutos, kelosi ililoms ed ilogoms, 
soäsä atos pilenunon omes. 

Ven del jölid, tü kel pösäprepüdom, ikömon, 
ägetom nemi: Yesus, kel pigivon ome fa silanan, 
büä idavedom in motavüm. 

E ven klinikamadels onsik ipasetikons ma lonem ela 
Moyses, äblinons omi lü Hierusalem, ad dajonön 
omi Söle, 

soäsä pelonos in lonem Söla: Alutan manik kel 
maifükom motavümi, ponemom saludik lo Söl, 

ed i ad sakrifön utosi, kelos pebüdülom in 
lonem Söla: pär turturapijunas, u pijunüls tel. 

Ed ekö! in Hierusalem man äbinom, kela nem 
äbinon: Simeon; man at äbinom ritik ä relöfik, 
ed äspetom trodami Yisraeläna; e Saludalanal 
äbinom pö om. 

Dub Saludalanal nu igetom dasevädükami, das no 
ölogom deadi, büä ülogom Leüledäbi Söla. 

Dub Lanal äkömom ini tem, e ven pals 
änüblinons cili: Yesus, ad dunön ko om ma 
kösömot dub lonem pibüdülöl, 

äsumom omi ini brads okik, ed älobom Godi 
äsagölo: 

«Nu leadol mogolön hidünani olik, o Söl! in 
püd ma vöd olik; 

ibä logs obik elogons dabeni olik, 

keli eblümükol lo nets valik: 

lit ad dasevädükam paganes ed ad glorükam pöpa 
olik Yisraeläna». 

E Ioseph e mot omik ästunons dö utos, kelos 
pisagon tefü om. 

Simeon äbenedom omi, ed äsagom lü Maria: mot 
cila: «Ekö! atan jonidom ad fal e dönulifikam 
mödikanas in Yisraelän, ed ad mal, kel 
ponoädon, 

si! i da lan olik gläv odaikon, dat se ladäls 
mödikanas tikods osevädikons». 

Us i jiprofetan: Anna ädabinof, daut ela Phanuel 
se dafamül Aser. Äbinof ya bäldik, ed ilifof de 
virg okik ko himatan okik dü yels vel, 

ed iblebof nu jiviudan jü yel jöldegfolid okik. 
No älüvof temi, kö äkultof Godi me cun e plek 
dü del e neit. 

Tü düp ot änilikof, älekoefof leigo lo Söl, 
ed äspikof dö cil lü valans, kels äspetons 
libükami ela Hierusalem. 

Posä iledunons vali ma lonem Söla, ägegolons 
lü Galileyän, lü zif onsik Nazareth. 

Cil nu ädaglofom, ed ävedom nämik ä go sapik, 
e benäd Goda äbinon pö om. 

Pals omik ätevons alyeliko demü zäl pajada lü 
Hierusalem. 

Ven ivedom bäldotik mö yels degtel, ed itevons 
ma kösömot zäla lü Hierusalem, 

iblibons us jü fin zäladelas; pö gegol onas, 
cil: Yesus ipoblibom in Hierusalem. Ioseph e mot 
omik no äsevons atosi. 

Äcedölo, das äbinom lä tevanef, älaitevons 
dü del bal, ed äsukons täno omi bevü röletans 
e sevädans oksiks. 

Ven no ätuvons omi, ägegolons dönu lü 
Hierusalem ad sukön omi. 

Pos dels kil ätuvons in tem omi äseadöl 
zänodü tidals, ädalilöli omis, ed omes 
äsäköli. 

E valans, kels äliloms omi, äbluvoms dö dasev 
omik e gespikots omik. 

Ven älogons omi, ästunikons vemo, e mot omik 
äsagof ome: «O cil! Kikodo eblinädol-li obes 
atosi? Fat olik ed ob esukobs dredo oli». 

Ab äsagom ones: «Lio ekanols-li sukön obi? No 
äsevols-li, das ämutob binön in dom Fata 
obik»? 

Ab no äsuemons utosi, kelosi äsagom ones. 

Äkegolom ko ons lü Nazareth ed äbinom 
sumätälik kol ons. Mot omik ämemidof in ladäl 
okik sagodis valik et. 

E Yesus äprogedom in sap, in daül, ed in benäd 
lä God e mens. 

KAPIT : III 

Ün yel deglulid reiga lampöra: Tiberius, ven 
Pontius Pilatus äbinom guveran Yudäna, e Herodes 
folplinan Galileyäna, e blod omik: Philippus 
folplinan topädas di Ituraea e di Trachonitis, e 
Lysanias folplinan topäda di Abilene, 

timü dalekultans Annas e Caiphas, vöd Goda 
äkömon lü Ioannes: son ela Zacharias in 
däsärt. 

Tän ägolom ad predön in topäd lölik di 
Iordanis blunedi lecena ad dagetön pardi sinodas, 

soäsä pepenos in penäd ela Isaias: In däsärt 
vög balana otonon: Blümükolsöd vegi pro Söl! 
kamükolsöd vegis omik! 

Gur alik pofulükon; bel e lubel aliks 
ponivädons; luvegs krugik postedükons, e vegs 
nesmufik posmufükons, 

e menef lölik ologon benädi Goda. 

Äsagom täno menamödotes, kels äsegolons ad 
pablunedön fa om: «O luvipärem! kin 
esevädükon-li oles, das öskeapols de cödetam 
lätik? 

Pololsöd täno flukis, kels pötons lä lecen, e 
no primolsöd ad sagön ninälo: Labobs eli 
Abraham as fat! Ibä sagob oles, das God kanom 
davedükön se stons at cilis ele Abraham. 

Cüd ya seaton lä vul bimas, klu bim alik, kel no 
polon fluki gudik, podocöpon e pojedon ini fil». 

Tän menamödots äsäkons ome: «Kisi mutobs-li 
täno dunön»? 

Ägespikom ones: «Utan, kel labon niklotis tel, 
kegivonöd de ats utane, kel no labon onis, ed 
utan, kel labon zibi, dunonöd leigo»! 

I tolädans äkömoms ad pablunedön, ed äsagoms 
ome: «O mastan! kisi mutobs-li dunön»? 

Äsagom omes: «No flagedolsöd mödikumosi, ka 
ut, kel pelonon»! 

I soldats äsäkoms ome: «Ed obs-li, kisi 
mutobs-li dunön»? Ägesagom omes: «Böladolsöd 
neki, kusadolsöd neki dobiko, e kotenolsöd ko 
soldatamesed olsik»! 

Ven nu pöp äspetäton, e valans ävätälons 
ninälo, va el Ioannes bo no äbinom-la Kristus, 

Ioannes ägespikom valanes: «Blumedob fe olis me 
vat, ab balan okömom, kel binom nämädikum ka 
ob, kela küiredis sandalas omik no digädob ad 
livükön. Oblunedom olis me Saludalanal e me fil. 

Viän binon in nam omik, oklinükom cepagluni oka, 
obarakom greni ini grenabarak okik, ofilükom 
lebräni me fil nekvänovik». 

So nog ko meibs votik mödik älenunom pöpe 
gospuli. 

Ab ven folplinan Herodes päblamom fa om demü el 
Herodias: jimatan bloda omik, e demü dins badik 
votik valik, kelis Herodes idunom, 

äläükom lä ats nog atosi, das äfanäbükom 
eli Ioannes. 

Ven nu menamödot lölik, ed i Yesus, 
päblunedons, äjenos, das sül ämaifikon, 

e Saludalanal änexänon in maged kopik, as pijun, 
sui om, du se sül vög ätonon: «Binol son fa ob 
pelöföl, leplüdob oli». 

Yesus at, nu älabom, ven äbitikom, bäldoti 
yelas zao kildegas, ed äbinom, soäsa cedoy, son 
de Ioseph: son de Eli, 

son de Mathat, son de Levi, son de Melchi, son de 
Ianne, son de Ioseph, 

son de Mathathias, son de Amos, son de Nahum, son 
de Esli, son de Nagga, 

son de Mahath, son de Mathathias, son de Semei, 
son de Ioseph, son de Iuda, 

son de Ioanna, son de Resa, son de Zorobabel, son 
de Salathiel, son de Neri, 

son de Melchi, son de Addi, son de Cosan, son de 
Elmadan, son de Her, 

son de Iesus, son de Eliezer, son de Iorim, son de 
Mathat, son de Levi, 

son de Simeon, son de Iuda, son de Ioseph, son de 
Iona, son de Eliacim, 

son de Melea, son de Menna, son de Mathatha, son 
de Nathan, son de David, 

son de Isai, son de Obed, son de Booz, son de 
Salmon, son de Naasson, 

son de Aminadab, son de Aram, son de Esron, son de 
Phares, son de Iuda, 

son de Iacob, son de Isaac, son de Abraham, son de 
Thare, son de Nachor, 

son de Sarug, son de Reu, son de Phaleg, son de 
Heber, son de Sale, 

son de Cainan, son de Arphaxad, son de Sem, son de 
Noa, son de Lamech, 

son de Mathusala, son de Henoch, son de Iared, son 
de Malaleel, son de Cainan, 

son de Enos, son de Seth, son de Adam, son Goda. 

KAPIT : IV 

Yesus fulik de Saludalanal ädegolom de Iordanis e 
pädugom fa Lanal lü däsärt, 

kö päblufodom dü dels foldeg fa diab. Äfidom 
ün dels et nosi, e posä ats ipasetikons, 
äfaemom fino. 

Tän diab äsagom ome: «If binol Son Goda, 
sagolöd stone at ad vedön bod»! 

Ab Yesus ägespikom ome: «Epenoy: Das men no 
olifon te de bod, ab de vöds valik Goda». 

Pos atos diab ädugom omi lü bel geilik, ed 
äjonom ome ünü timül regänis valik vola. 

E diab äsagom ome: «Ogivob ole nämädi 
lölöfik dö ats valik e glori onas; ibä atos 
pelegivon obe, e givob oni utane, kele vilob. 

If leplekol obi, ats valik oledutons lü ol». 

Ab Yesus ägespikom ome: «Epenoy: Oleplekolöd 
Söli: God ola, e te omi okultolöd»! 

Tän äblinom omi lü Hierusalem, ed äpladom omi 
sui kren tema, ed äsagom ome: «If binol Son 
Goda, stürolöd oli täno isao donio! 

ibä epenoy: «das okomandom omi silananes okik ad 
jelön oli, 

e das opoloms oli su nams, dat no joikol futi olik 
ta ston». 

Ab Yesus ägespikom ome: «Esagoy: No sötol 
blufodön Söli: God ola»! 

Ven diab ifigebom blufodis valik, älüvom omi 
büfiko. 

Yesus ägegolom sekü näm Lanala lü Galileyän; 
e sagäd tefü om äpakon oki love züamöp 
lölik. 

Älejonom in sünagogs omsik, e pälelobom fa 
valans. 

Seimna äkömom ini Nazareth, kö pidugälom, e ma 
kösöm okik ägolom tü jabatadel lü sünagog. 
Älöädom ad komoreidön, 

buk de profetan: Isaias päblinon ome, ämaipadom 
oni, ätuvom topi, kö pipenos: 

Lanal Söla binon pö ob, sekü atos eleüledom 
obi ad blinön gospuli pöfikanes, elesedom obi ad 
sanön utanis, kelas ladäl ebrekon, 

ad lenunön fanäbes libükami, bleinanes 
dönulogami, ad givön libi utanes, kels 
petroivons, ad predön yeli plidik Söla. 

Posä ifärmükom buki, ed igegivom oni hidünane, 
äseadikom, e logs valanas in sünagog älüodons 
lü om. 

Nu äprimom ad sagön omes: «Adelo vöd biba, 
keli elilols, pefölon». 

Valans älobülons omi, ed ästunölo dö vöds 
löfidik, kels äkömons se mud omik, äsagons: 
«No binom-li son ela Ioseph»? 

Ed äsagom omes: «Nendoto osagols obe: O sanan! 
sanolöd oli it! Utosi valik, kelos ma sagäd 
ejenon in Capharnaum, dunolöd i in lomazif 
olik»! 

Ab äsagom: «Vö! sagob oles, das profetan no 
binom plitik in lomän oka. 

E sagob oles verato, das jiviudans mödik 
ädabinofs timü Elias in Yisraelän, ven sil 
äfärmon dü yels kil e muls mäl, sodas 
faemaditret gretik ädavedon su taled lölik; 

e lü nek ofas Elias pälesedom, ab sio lü 
jiviudan in Sarephtha in topäd ela Sidon. 

Timü profetan: Elisa lepradans mödik ädabinons 
in Yisraelän, e nek onas päklinükons, ab sio 
Süriyänan: Naaman». 

E valans in sünagog äzunikons, ven älilons 
atosi. 

Älöädons, äjedons omi se zif, ed ädugons omi 
lü siem bela, su kel zif onsik pibumon, ad 
dejedön omi de at. 

Ab ämogolom zänodo da ons. 

Ven ikömom ini Capharnaum: zif Galileyäna, 
ätidom onis ün jabatadels, 

ed äbluvons dö lejon omik, ibä äspikom ko 
nämät. 

Seimna in sünagog men äbinon, kel älabon 
milanani neklinik, ed äluvokädom me vög laodik: 

«Ha- Sekü kis mutobs-li demön oli? O Yesus di 
Nazareth! Kömol-li ad päridükön obis? Sevob, 
kim binol: Saludan Goda»! 

Yesus äblamom omi, ed äsagom: «Seilolöd e 
segololöd se om»! e diab äjedom omi ini zänod 
menas, ed ägolom se om, nes dämükön omi. 

Stun äfaneton valanis, ed äsagons odes: «Kis 
vöd at binon-li, me kel büdom ko nämät e näm 
so mödiks milanane ad segolön»? 

E sagäd tefü om ästäänikon lü tops valik 
züamöpa. 

Nu älüvom sünagogi ed äkömom ini dom ela 
Simon. Lümot ela Simon äsufof fifi vemik, ed 
äbegoy ome yufi pro of. 

Äblegikom love of, ed äblamom fifi. Fif älüvon 
ofi, ed älöädof sunädo, ed äbötof omis. 

Tüi solamadonikam valans äblinons malädanis 
oksik, kels äsufons malädis valasotik, lü om; 
äseitom nami okik sui balan pos votikan onas, ed 
äsanom onis. 

I de mödikans milanans äsegolons luvokädölo: 
«Binol Son Goda»! Ab äproibom ones ad spikön, 
bi äsevons, das äbinom Kristus. 

Ven idelikos, äsegolom ed ägolom lü top 
soalöfik. Menamödots äsukons omi, äkömons lä 
om ed ästöpädons omi, das no degolomös de ons! 

Ab äsagom omes: «I zifanes votik mutob lenunön 
gospuli regäna Goda, bi ad dunön atosi 
pelesedob». 

So äpredom kludo in sünagogs Galileyäna.PP ON 

KAPIT : V 

Seimna, ven menamödot ädränon omi, ad dalilön 
vödi Goda, äbinom len lak di Genesareth. 

Äloegom seatön nafis tel len jol laka; nafans 
igoloms se ons, ed älavüloms filätis. 

Ägolom ini bal nafas, kel äduton lü Simon, ed 
äbegom ome ad fagikön boso de jol. Äseidom oki 
sui naf, ed älejonom de us menamödoti. 

Posä ifinükom spikädi okik, äsagom ele Simon: 
«Fagikolöd de jol, e sädolöd filätis ad 
päskarön»! 

Simon ägesagom ome: «O Mastan! do evobobs 
töbido dü neit lölik, efanobs nosi; ab ad büd 
olik osejedob filätis». 

E ven idunoms atosi, älöpiotiroms filätis me 
fits so mödiks fulikis, das filäts äsleatons. 

Ävinegoms kompenanis okik in naf votik ad yufön 
omis. Atans äkömoms, ed äfulükoms nafis so 
vemo, das ats tio äsadons. 

Ven Simon Petrus älogom atosi, ädofalom foi futs 
Yesusa, ed äsagom: «Mogololöd de ob! o Söl! 
ibä binob man sinik». 

Ibä lejek ifaneton omi ed utanis, kels äbinoms 
ko om, demü lemöd fitas, kelis ifanoms. 

Leigo elis Iacobus e Ioannes: sons ela Zebedaeus, 
kels i äbinoms bevü kompenans ela Simon. E Yesus 
äsagom ele Simon: «No dredolöd! denu obinol 
päskaran menas». 

Tän äblinoms nafis leni jol, älüvoms vali ed 
äsökoms omi. 

Ed ekö! ven ästebom in bal zifas et, man 
äbinom, kel äbinom löliko lepradik. Sosus 
älogom Yesusi, ädofalom lo om, ed älebegom: «O 
Söl! if vilol, kanol klinükön obi». 

E Yesus ätenükom nami okik, ädoatom omi, ed 
äsagom: «Vilob osi, paklinükolöd»! E sunädo 
leprad ämoikon de om. 

Yesus äproibom ome ad konön eke atosi, ab 
«dajonolöd oli kultane, e blinolöd sakrifoti 
demü klinikam olik, soäsä Moyses ebüdülom, as 
temunod omes». 

Ab plüo sagäd tefü om ästäänikon, e 
menamödots mödik äkömons ad lilön omi, ed ad 
pasanön fa om de maläds oksik. 

Äsoalükom oki ini soalöp ed äplekom. 

Tü del seimik äjäfom me tidam, lä atos i 
äseadoms farisetans e bibinolavans, kels ikömoms 
se tops valik Galileyäna e Yudäna, e se 
Hierusalem, e God igevom ome fägi ad sanön. 

Ed ekö! mans anik äblinoms su bed meni, kel 
äbinom lemik. Ästeifoms ad nüblinön e seitön 
omi lo om. 

Ven nu äküpoms, das sekü menamödot no äkanoms 
nüblinön omi, äxänoms sui nuf, ed äleadoms 
donikön omi su bedil vü teins zänodü mens foi 
Yesus. 

Ven älogom lekredi omsik, äsagom: «O men! 
sinods olik pepardons ole». 

E bibinolavans e farisetans äprimoms ad säkön 
ninälo: «Kim atan binom-li, kel sagom blasfämis 
somik? Kim fägom-li ad pardön sinodis, plä 
God»? 

Ab Yesus, kel äküpom utosi, kelosi äbetikoms, 
ägesagom omes: «Kisi vätälols-li ninälo? 

Kis binon-li fasilikum ad sagön: Sinods olik 
pepardons, ud ad sagön: Löädolsöd e gololöd? 

Dat osevolsös, das Son mena labom nämädi ad 
pardön, (äsagom lü lemikan): Sagob ole: 
Löädolöd, lasumolöd bedili olik, e gololöd 
lü dom olik». 

Sunädo älöädom lo valans, älasumom bedili, su 
kel iseatom, ed ägolom, lelobölo Godi, lü dom 
okik. 

Valans älejekons, älelobons Godi, ed äsagons mu 
ädredölo: «Elogobs adelo dinis nekredovik». 

Pos atos äsegolom seimna, ed äloegom seadön in 
tolädöp tolädani labü nem: Levi; ed äsagom 
ome: «Sökolöd obi»! 

Ed atan älüvom vali, älöädom, ed äsökom 
omi. 

Tän Levi ämeikom in dom okik daifafidedi gretik 
pro om, pö kelos tolädans mödik e votikans i 
älenseatoms ko oms. 

E farisetans e bibinolavans omsik ämuroms ed 
äsagoms tidäbes omik: «Sekü kis fidols-li e 
drinols-li ko tolädans e sinans»? 

E Yesus ägesagom omes: «Utans, kels saunons, no 
neodons sanani, ab kels malädons. 

No ekömob ad vokön ritanis, ab sinanis ad 
lecen». 

Äsagoms ome: «Sekü kis tidäbs ela Ioannes 
cunoms-li suvo, e dunoms-li plekis, leigoäsä 
utans farisetanas; ab olikans fidoms e drinoms»? 

Yesus ye äsagom omes: «No kanols ga koedön 
cunön matedizelanis, du higam binom lä ons! 

Dels okömons, dü kels higam pumosumom, tän, ün 
dels et, ocunoms». 

Tän äkonom omes parabi: «Nek odesleiton diledi 
se klot nulik, ed opladon oni sui klot bäldik, 
voto bo usleitom nuliki, e diled se klot nulik bo 
no pöton ad klot bäldik. 

I nek gifon vini yunik ini saks bäldik, voto vin 
yunik sleiton sakis, on it omoflumon, e saks 
onosikons. 

Ab vini yunik mutoy gifön ini saks nulik, e 
bofiks padakipons. 

I nek, kel kösömon ad drinön vini bäldik, 
odesiron ad drinön yuniki; ibä osagon: Vin 
bäldik binon süperik». 

KAPIT : VI 

Ven ägolom ün jabat seimik da grenaläned, 
tidäbs omik äplökoms spigis, ädäröboms onis 
in nams oksik ed äfidoms onis. 

Farisetans anik äsagoms omes: «Kikodo dunols-li 
us bosi, keli no dalols dunön ün jabats»? 

E Yesus ägesagom omes: «No ereidols-li utosi, 
kelosi David ädunom, ven om ed omikans äfaemoms? 

Vio ägolom ini dom Goda, äsumom jonetabodedis, 
äfidom de ons, ed ägivom onis kompenanes okik; 
do nek ädalon fidön de ons plä teiko kultans»? 

Äsagom i omes: «Son mena binom Mastan jabata». 

Ven tü jabat votik äkömom ini sünagog ed 
ätidom, us men ädabinom, kela nam detik omik 
äsigon, 

e bibinolavans e farisetans älükoms, va ösanom 
tü jabat; ad tuvön kusadi ta om. 

Ed äsevom utosi, kelosi ävätäloms ninälo, ed 
äsagom mane, kel älabom nami isigiköl: 
«Löädolöd e kömolöd ad stanön is in 
zänod»! Atan älöädom. 

Tän Yesus äsagom omes: «Säkob oles: 
Pedälos-li ad benodunön u midunön tü jabat? ad 
dakipön u nosükön lifi-li»? 

Ed älogedölo valanis, äsagom ome: «Tenükolöd 
nami olik»! Ädunom atosi, e nam änäton, 
leigoäsä votik. 

Ed ävedoms go fopiks, ed äbespikoms ko ods, kisi 
kanomsöv dunön ta om. 

Ün tim et ägolom seimna lü bel ad plekön, 
älifädom neiti lölik in plek lü God. 

Ven idelikos, ävokom tidäbis okik, ed ävälom 
se oms degtelis, kelis änemom paostolanis: 

Simon, keli i änemom eli Petrus, e blod omik: 
Andreas, Iacobus e Ioannes, Philippus e 
Bartholomaeus, 

Matthaeus e Thomas, Iacobus: son ela Alphaeus e 
Simon labü näinem: lezilan, 

Iudas: son ela Iacobus e Iudas: elan di Kariot, 
kel evedom trätan. 

Änexänom ko oms, ed äblibom su plen kobü trups 
mödik tidäbas e mödot gretik pöpa se Yudän 
lölik, se Hierusalem e se topäd jolik di Tyrus e 
Sidon, kels ikömoms ad lilön omi ed ad pasanön 
de maläds oksik. 

E ven utans, kels pitomons fa lanans neklinik, 
päsanons, 

menamödot lölik ästeifon ad doatön omi, ibä 
näm äsegolon se om, ed äsanom valanis. 

Älöükom logis okik, älüodükom onis lü 
tidäbs okik ed äsagom: «Beatiks ols: pöfikans 
binols, ibä regän Goda duton lü ols. 

Beatiks ols binols, kels nu faemons, ibä 
posatükols. Beatiks ols binols, kels nu drenols, 
ibä osmilols. 

Beatiks binols, if mens hetons olis, if 
lesoelükons e lunofons olis, e no vilons lilön 
nemis olsik, bi lecedons onis mifätikis, demü 
Son mena. 

Ün tim et dalols löbunön fredo, bi mesed olsik 
obinon gretik in sül; ibä büröletans onsik ga 
edunons otosi profetanes. 

Ab vi! lü ols: liegans, ibä egetols bläfodi 
olsik. 

Vi! lü ols, kels nu satols, ibä ofaemols. Vi! 
lü ols, kels nu smilols, ibä olügols ed 
odrenols. 

Vi! lü ols, if mens valik spikons gudiko tefü 
ols, ibä büröletans onsik edunons otosi tefü 
luprofetans. 

Ab oles, kels lilols obi, sagob: Löfolsöd 
neflenis olsik; benodolsöd utanis, kels hetons 
olis; 

benedolsöd utanis, kels maleditons olis; 
plekolsöd pro utans, kels tädons olis! 

Lüflekolöd utane, kel flapon oli sui cüg olik, 
i votiki, e no neletolöd utane, kel mosumon 
mänedi olik, ad sumön i nikloti! 

Givolöd alane uti, keli begon, e no geflagolöd 
uti, kel leduton lü ol, de utan, kel emosumon 
oni! 

E soäsä vilols, das mens dunons oles, leigo, so 
dunolsöd ones! 

Ed if löfols utanis, kels löfons olis, meritabi 
kinik atos labon-li? ga sio sinans löfons utanis, 
kels löfons onis. 

Ed if benodols utanis, kels benodons olis, 
meritabi kinik atos labon-li? Sinans i dunons 
otosi. 

Ed if prünols utanes, de kels spetols ad getön 
bosi, meritabi kinik atos labon-li? I sinans 
prünons ad gegetön leigikosi. 

Nö! löfolsöd neflenis olsik, benodolsöd e 
prünolsöd, nes spetön ad gegetön bosi! Tän 
mesed olsik obinon gretik, ed obinols cils 
Mulöpala; ibä binom benädik kol nendanans e 
badans. 

Binolsöd miseriks, soäsä Fat olsik binom 
miserik! 

No cödetolsöd! tän i ols no pocödetols! No 
micödolsöd! tän i ols no pomicödols. 
Pardolsöd! tän i oles opardoy. 

Givolsöd! tän i oles ogivoy: maf beno 
pefulüköl, pepedöl, pelemufüköl ä tufulik 
povagükon ini vüm olsik; ibä me maf, me kel 
mafols, omafoy i oles». 

Äsagom omes parabi sököl: «Bleinan kanon-li 
dugön bleinani in veg? Bofikans no ofalons-li 
üfo ini sep? 

Tidäb no pluon tefü tid okik, ab alutan, kel go 
epreparon oki, leigon ko tidan okik. 

Liö! logol cipi, kel binon in log bloda olik, e 
no küpol bemi in log lönik olik! 

Lio kanol-li sagön: O blod! dälolös obe, ad 
setirön cipi se log olik! du no logol bemi in log 
olik? O simulan! Setirolöd büikumo bemi se log 
olik! tän kanol logön ad setirön cipi se log 
bloda olik. 

I no bim saunik dabinon, kel polon flukis 
malädik, ed i no bim malädik, kel polon flukis 
saunik. 

Klu bim alik paseivon ma fluk lönik okik. De tils 
ga no plökoy figis, e de bramarubud no klopoy 
vitidabälis. 

Men gudik süramenon se divöp gudik ladäle okik 
gudikosi, e men badik süramenon se divöp badik 
ladäle okik badikosi, ibä me kelos ladäl fulon, 
dö utos mud spikon. 

E kikodo sagols-li lü ob: O Söl! o Söl! e no 
dunols utosi, kelosi sagob? 

Alutan, kel kömon lü ob, e lilon vödis obik, e 
dunon ma ons, osagob oles, ko kin leigon. 

Binon äsä men, kel äbumon domi, e äsebon, ed 
ai dibikumo äsebon, jüs äseiton stababumädi 
sui klif. Ven nu tuvatam äkömon, e flum 
äleflapon ta dom et, no äfägon ad koedön 
vakulön oni, bi pistabükon sui klif. 

Ab utan, kel lilon, ab no dunon ma utos, kelosi 
lilon, binon äsä men, kel bumon domi sui glun 
nen stababumäd, e ta kel flum leflapon; sunädo 
dästuron, e failot gretik doma davedon». 

KAPIT : VII 

Posä Yesus ifisagom atosi valik lo pöp, ägolom 
lü Capharnaum. 

Hidünan malädik kapitena semik, keli ädigidom 
vemo, ägaonom. 

Ven nu älilom dö Yesus, älesedom bäldikünanis 
yudanas lü om, ko beg ad kömön e sanön 
hidünani omik. 

Ven atans ikömoms lä Yesus, äbegoms ome fefiko, 
sagölo: «Digädom, das dunol atosi ome, 

ibä löfom pöpi obsik, ed om it ebüedom bumön 
sünagogi pro obs». 

Yesus nu äkegolom ko oms. Ab ven ädabinom no 
fago de dom, kapiten älesedom flenis anik oka, ad 
sagön ome: «O Söl! no töbidolös! ibä no 
digädob, das kömol disi nuf obik. 

Sekü atos i no ecedob obi it digädiki ad golön 
lä ol. Sagolös te vödi bal, e hidünan obik 
osaunikom. 

Ibä i ob binob ek, kel pepladob sumätöfü 
votan, e labob sumätöfü ob soldatis. If sagob 
balane: Gololöd! tän golom; votane: Kömolöd! 
tän kömom; e hidünane: Dunolöd atosi! tän 
dunom osi». 

Ven Yesus älilom vödis at, ästunom dö om, ed 
äflekölo oki lü menamödot, kel isökon omi, 
äsagom: «Sagob oles, igo in Yisraelän no etuvob 
lekredi so gretiki». 

E ven lesedäbs ägekömoms ini dom, ätuvoms 
hidünani malädik isauniköli. 

Brefüpo pos atos Yesus ägolom lü zif Naim 
penemöl, e tidäbs mödik oma e menamödot gretik 
äkegolons ko om. 

Ven änilikom nilü leyan zifa, äsepoloy ebo 
ideadölani, soni balik mota omik; äbinof 
jiviudan; mödot gretik zifanefa ädugädon ofi. 

Ven Söl älogom ofi, kelied daladöfik äsüikom 
pö om, ed äsagom ofe: «No drenolöd!». 

Ed änilikölo, ädoatom sarki, polans ästopoms, 
ed äsagom: «O hiyunan! sagob ole, galikolöd! 

Tän ideadölan älöädom ed äprimom ad spikön, 
ed ägivom omi mote omik. 

Dred äfaneton valanis; äglorükons Godi, ed 
äsagons: «Profetan gretik esüikom bevü obs! e 
God eküpälom ad pöp okik»! 

E sagod utosa, kelosi ädunom, äpakon oki in 
Yudän lölik, e valöpo in züamöp. 

Tidäbs ela Ioannes änunoms ome atosi valik. 

Tän Ioannes ävokom telanis tidäbas okik, ed 
älesedom omis lü Söl ko säk: «Binol-li utan, 
kel ökömom, u mutobs-li stebedön votani»? 

Ven mans et ikömoms lä om, äsagoms: «Ioannes: 
blunedan lesedom obis ko säk: Binol-li utan, kel 
ökömom, u mutobs-li stebedön votani»? 

Ün düp et äsanom mödikanis de maläds, de 
döfs, e de milanans, ed ägevom bleinanes mödik 
juiti logama. 

Ägesagom omes: «Nunolsöd ele Ioannes utosi, 
kelosi elogols ed elilols: bleinans logons dönu, 
lemikans golons, lepradans paklinükons, sudans 
lilons, deadans palelifükons, pöfans getons 
gospuli. 

Beatik utan binon, kel no skanon dö ob». 

Posä nunans ela Ioannes idegoloms, äprimom ad 
spikön menamödotes dö Ioannes: «Ad logön kisi 
egolols-li ini däsärt? Ridi-li mo e ge pemuföli 
dub vien? 

Ad logön kisi egolols-li? Meni-li me klots 
deköfik pedeköli? Ekö! utans, kels lifons in 
klots feinik e lüxüödiks, binons in ledoms. 

Ab ad logön kisi egolols-li? Profetani-li? Si! 
sagob oles: Binom igo gretikum ka profetan. 

Binom utan, dö kel pepenos in penäd profetanas: 
«Ekö! lesedob bü ol nunani obik ad preparön 
ole vegi. 

Sagob oles, bevü utans, kels pemotoms fa voms, 
nek binom profetan gretikum, ka Ioannes: blunedan; 
ab pülikünan in regän Goda binon gretikum ka 
om». 

Pöp lölik, kel älilon atosi, e tolädans 
ädasevons, das God ägidetom, bi piblunedons me 
bluned ela Ioannes, 

ab farisetans e bibinolavans änedemoms konsäli 
Goda tefü ons, bi no ikoedoms blunedön okis fa 
om. 

«Ko kin oleigodob menis menäda et? ed ad kins 
sümons-li? 

Sümons ad cils, kels seadons su maket, e 
lüvokädons odes: Eflutobs oles, ab no 
edanüdols; eviobs pro ols, ab no edrenols. 

Ibä ven Ioannes: blunedan äkömom, e no äfidom 
bodi, e no ädrinom vini, äsagols: Diabäbom. 

Ven Son mena äkömom, ed äfidom ed ädrinom, 
äsagols: Ekö! lufidan ä ludrinan, flen 
tolädanas e sinanas! 

E sap pegidükon fa cils valik okik. 

Ven seimna farisetan ivüdom omi, ad fidädön, 
äkömom ini dom farisetana ed älenseatom. 

Ed ekö! vom, kel äsevädof in zif as jisinan, e 
kel ilelilof, das äbinom len fidatab farisetana, 
äkömof ko fladil laabatik ko benosmelaleül, 

äpladof oki drenölo poi om lä futs omik, 
äprimof ad luimöfükön futis omik me drens 
okik, äsägükof onis me hers kapa okik, äkidof 
onis, ed äleüledof onis me benosmelaleül. 

Ven farisetan, kel ivüdom omi, älogom atosi, 
äsagom ninälo: «If atan binomöv profetan, tän 
sevomöv men kifik ä kisotik vom et, kel doatof 
omi, binof, ibä binof jisinan». 

E Yesus äsagom as gespik ome: «O Simon! mutob 
sagön ole bosi». Äsagom: «Sagolös osi! o 
Mastan»! 

«Moniprünan semik älabom debanis tel: balan 
ädebom ome dinaris lultum, e votan luldegi. 

Ven no äfägoms ad gepelön ome debis, ästiamom 
omes onis. Sagolöd obe: Kim omas olöfom omi 
mödiküno»? 

Simon ägespikom: «Cedob: utan, kele estiamom 
mödikünosi. Äsagom ome: «Ecödol so gideto». 

Tän äflekom oki lü vom, ed äsagom ele Simon: 
«Logol-li vomi et? Äkömob ini dom olik, no 
egifol vati sui futs obik, ab of eluimöfükof me 
drens okik futis obik, ed äsägükof onis me hers 
okik. 

No ägivol obe kidi, ab of de timül nügola ofik 
ekidof nenropo futis obik. 

No äleüledol kapi obik me leül, ab of 
äleüledof futis obik me benosmelaleül. 

Sekü atos, sagob ole, sinods mödik ofik 
pepardons ofe, bi elelöfof mödiko; kele papardos 
nemödiko, utan löfom nemödiko». 

Ed ofe äsagom: «Sinods olik pepardons ole». 

E fidädakompenans äprimoms ad sagön ninälo: 
«Kim atan binom-li, kel igo pardom sinodis»? 

Äsagom vome: «Lekred esavon oli. Gololöd in 
püd»! 

KAPIT : VIII 

Ven ätävom pos atos de zif e vilag bal lü 
votik, predölo e lenunölo gospuli regäna Goda, 
ädugädoms omi degtelans, 

e voms anik, kels pisanofs de milanans e maläds: 
Maria penemöl: jielan di Magdala, se kel milanans 
vel pisejedons, 

Ioanna: jimatan ela Chusa: guvan ela Herodes, 
Susanna e jivotans mödik; jiatans äkälofs omis 
me dalabots lönik okas. 

Ven menamödot gretik ikobikon, e mens se tops 
valasotik ikömons lü om, äspikom in parab. 

«Sovan äsegolom ad sovön sidi okik. Ven 
äsovom, dil äfalon sui veg, e pädästepon, e 
böds lutema äfidons oni. 

Dil votik äfalon sui klif, e ven äsproton, 
äsigikon, bi no älabon flumoti. 

Dil votik äfalon zänodü tils, e tils, kels 
ädaglofikons leigüpiko, äteifons oni. 

Dil votik äfalon sui tail gudik, ädaglofon ed 
ägivon prodi tumnaik. Täno äsevokom: «Kel 
labon lilis ad lilön, utan lilonöd»! 

Tidäbs omik äsäkoms ome, kisi parab at ga 
äsinifon. 

Äsagom: «Oles pegevos ad suemön müsteris 
regäna Goda. Lü votans spikob in parabs, dat 
logölo no logons, e lilölo no suemons. 

Sinif paraba nu binon atos: Sid binon vöd Goda. 

Ut, kel falon sui veg, tefon menis, kels lilons 
oni, e täno diab kömom, e mosumom vödi se 
ladäl onsik, dat no posavons dub lekred onsik. 

Ut, kel falon sui klif, tefon utanis, kels, ven 
lilons vödi, lüsumons fredo oni, ab bi no labons 
vulis, lekredons oni te dü tim semik, e zedons 
oni ün tim blufoda. 

Ut, kel falon ini tils, tefon utanis, kels lilons 
oni, ab lailifölo, pateifons sekü kuds, lieg e 
juits lifa, e no daseivons oni. 

Ut, kel falon sui tail gudik, tefon utanis, kels 
lilons vödi, e dakipons oni in ladäl klinik 
gudik oksik, e flukons in laidäl. 

Nek filidon lampadi, e tegon oni me gef, u pladon 
oni disi bed, ab pladon oni sui litikipian, dat 
utans, kels nükömons logons liti. 

Ibä nos peklänedon, kel no onotikon, nos 
klänik, kel no posäklänädon ed osevädikon. 

Küpolsöd kludo, vio lilols; ibä, kel dalabon, 
utane pogivos, e kel no dalabon, utos, tefü kelos 
cedon, das dalabon, pomosumon de 

on». 

Seimna mot e blods omiks äkömons lü om, e no 
äkanons rivön omi dub menamödot. 

Änunoy ome: «Mot e blods olik stanons plödo, 
vilons logön oli». 

Ab ägesagom ones: «Mot e blods obiks utans 
binons, kels lilons vödi Goda, e dunons ma on». 

Tü bal delas et, äboidom oki ko tidäbs okik ini 
naf, ed äsagom omes: «Lovenafobsöd! Ädenafoms, 

e dü nafam äslipikom. Ab su lak tep süpik 
äsüikon, sodas naf äfulikon me vat, ed 
äreafoms ini ditret. 

Äkömoms lü om, ägalükoms omi, ed äsagoms: 
«O Mastan! Mastan! päridikobs». Ägalikom, ed 
äleblamom vieni e vefaflapis vata, ed ätakikons, 
ed ävedos stilik. 

Tän äsagom omes: «Kiöpo lekred olsik 
binon-li»? Ab ädredikoms, ed ästunikoms, ed 
äsagoms odes: «Kim atan ga binom-li, das igo 
büdom vienis e vati, ed ons lobedons omi»? 

So änafoms lü län elanas di Gadara, visü 
Galileyän. 

Ven ästepom sui jol, se zif äkosgolom omi man, 
kel ädiabäbom dü lunüp. No äpolom klotis, e 
no ästebom in dom, ab in sepüls. 

Ven atan älogom Yesusi, ädofalom foi om, ed 
äluvokädom lelaodiko: «Demü kis mutob-li 
jäfikön me ol? o Yesus! Son Goda mulöpikün! 
Lebegob ole, no tomolös obi»! 

Ibä ibüdom milanani ad segolön se man. (Ibä 
atan igleipon suvo omi; tän demü sef, päjänom 
e päjänädom; ab ädäbreikom jänädis, e 
pämofom fa diab lü däsärts). 

Yesus äsäkom ome: «Lio panemol-li»? Äsagom: 
«Legion; ibä diabs mödik inügoloms ini om. 

Älebegoms ome ad no büdön omis ad golön ini 
gufur. 

Nu us jep gretik svinas ädabinon, kels äyebidons 
su bel. Ädälom osi omes. 

Ab ven diabs äsegoloms se men et, ed äninikons 
ini svins, jep äjutedon ve jol skapik ini lak ed 
änoyon. 

Ven galedans älogoms utosi, kelos äjenon, 
äfugons, ed äkonoms osi in zif e züamöp. 

Mens nu äsegolons ad logön utosi, kelos ijenon, 
e ven ikömons lä Yesus, ed älogons, das men, se 
kel diabs isegoloms, piklotom, älabom tikäli 
nätik, ed äseadom len futs Yesusa, ädredikons. 

Logamatemunans äkonons ones, vio diabäb pisavom. 

Tän pöp lölik läna elanas di Gadara äbegon 
ome ad mogolön, ibä dred vemik ifaneton onis. 
Pos atos äboidom oki ed ägevegom. 

Man, se kel diabs isegoloms, äbegom ome ad dalön 
blibön lä om. Ab äleadom golön omi ed äsagom: 

«Gegololöd lü dom olik, e konolöd utosi valik, 
keli God edunom ole»! So ägolom ad lenunön in 
zif utosi valik, kelosi Yesus idunom ome. 

Pö geköm Yesusa, menamödot ägetedon omi; ibä 
valans ästebedons omi. 

Ed ekö! man Iairus panemöl, kel äbinom löpal 
sünagoga, äkömom, ädofalom foi futs Yesusa, ed 
älebegom ome ad kömön ini dom omik, 

ibä älabom dauti balik, kela bäldot äbinon 
yels zao degtel, e kel ädeadikof. Ven ägolom 
usio, menamödot ädränon omi. 

E vom, kel äsufof dü yels degtel sekü 
bludaflum, kel zuo igebädof moni e getotis valik 
okik, e keli nek äfägom ad sanön, 

änilikof, ed ädoatof pödao simi klota omik; e 
sunädo bludaflum äfinikon. 

E Yesus äsagom: «Kin edoaton-li obi»? Ven 
valans änoons atosi, Petrus ed utans, kels 
äbinons lä om äsagons: «O Mastan! mens züons 
nabiko oli, e dränons oli; e sagol: Kin 
edoaton-li obi»? 

Ab Yesus äsagom: «Ek edoaton obi, ibä eküpob, 
das näm äsegolon de ob». 

Ven vom nu äküpof, das no iblebof klänedik, 
änilikof dremölo, ädofalof foi om, ed äkonof 
lo pöp lölik, sekü kod kinik idoatof omi, e vio 
isaunikof sunädo. 

Äsagom ofe: «Binolöd fredöfik! o daut obik! 
lekred olik esavon oli. Degololöd in püd»! 

Du nog äspikom, ek äkömom se dom löpala 
sünagoga, ed äsagom ome: «Daut olik edeadof. No 
töbolös Mastani»! 

Yesus, kel älilom atosi, äsagom ye ome: «No 
dredolöd! Lekredolöd te! e posavof». 

Ven ikömom lä dom, äleadom nügolön neki kobü 
ok, plä Petrus, Ioannes e Iacobus, e fat e mot 
jipula. 

Valans ädrenons, ed älenoidons lügodo demü of. 
Ab äsagom: «No drenolsöd! no edeadof, ab 
slipof. 

Äbesmilons omi, bi äsevons, das ideadof. 

Posä imofom valanis plödio, ägleipom nami ofik, 
ed ävokädom: «O cil! löädolöd»! 

Tän lanöf ofik ägekömon, ed älöädof 
sunädo. Pos atos äbüdom ad givön ofe bosi ad 
fidön. 

Pals ofik äbluvons, ed äproibom ones ad konön 
eke utosi, kelos ijenon. 

KAPIT : IX 

Posä Yesus ikobovokom degtelanis, ägevom omes 
fägi e nämädi löpü milanans valik, ed ad 
sanön malädis. 

Ed älesedom omis ad predön regäni Goda, ed ad 
saunükön malädanis. 

Äsagom omes: «Kesumolsöd nosi dü vegam, ni 
stafi, ni tävasakädi, ni bodi, ni moni; i no 
labolsöd niklotis tel! 

If kömols ini dom, blibolsöd us, e degolsöd 
usao! 

Ed if no getedoy olis, delemufükolsöd, ven 
mogolols se zif, püfi de futs olsik as temunod ta 
ons»! 

Tän ädetävoms ed ägoloms da vilags, du valöpo 
älenunoms gospuli, ed äsanoms malädanis. 

Ven folplinan: Herodes älilom dinis valik at, 
äbluvikom, bi semans äsagons, das Ioannes 
ilelifikom se deadans; 

votans, das Elias ipubom, e dönu votans, das 
balan profetanas vönädik ilelifikom. 

Herodes äsagom ninälo: «Ebüedob säkapön eli 
Ioannes; kim üfo atan binom-li, dö kel lilob 
dinis valik at»? Sekü atos ästeifom ad logön 
omi. 

Ven paostolans igekömoms, änunoms ome utosi 
valik, kelosi idunoms. Äkesumom omis, ed 
ädegolom soeliko ko oms lü zif Bethsaida 
penemöl. 

Ab ven menamödot älelilon atosi, äsökon omi. 
Ägetedom onis, ed äspikom ones dö regän Goda, 
ed äsanom utanis, kels äneodons sani. 

Ven ävedos soar, degtelans äsagoms ome: 
«Leadolös degolön menamödoti! Tän kanons 
golön lü vilags e tops züöls ad dagetön 
lotidi e viktuali, ibä binobs is in topäd 
soalöfik». 

Ab äsagom omes: «Givolsöd ols it omes bosi ad 
fidön»! Äsagoms: «No labobs mödikumo ka 
bodedis lul e fitis tel; ud obs it mutobsöv 
remön zibi pro pöp valik et». 

Ga mans zao lulmil ädabinoms. Äsagom tidäbes 
okik: «Koedolsöd seadön omis in grups pösodas 
luldeg»! 

Ädunoms atosi, e mens valik äseidons okis. 

Tän äsumom bodis lul e fitis tel, älöpiologom 
äl sül, äbenedom onis, äbreikom onis, ed 
ägivom onis tidäbes ad foseidön onis 
menamödote. 

Äfidons, e valans päsatükons; utos, kelos 
piretükon, pälasumon, mö bäsets degtel 
breikotas. 

Seimna ven äplekom soeliko, tidäbs äbinoms lä 
om. Äsäkom omes: «Kim, mens sagons-li, das 
binob»? 

Ägespikoms: «Ioannes: blunedan; votans: Elias, 
votans: das balan profetanas vönädik 
elelifikom». 

Ed äsagom omes: «Ed ols, kim, sagols-li, das 
binob»? Petrus ägespikom: «Kristus Goda». 

Äproibom japäliko omes ad sagön eke atosi. 

«Ibä», äsagom, «Son mena omutom sufön 
mödiko, podeimön e podeidön fa bäldikünans, 
lekultans e bibinolavans, ed olelifikom tü del 
kilid». 

Tän äsagom valanes: «Kel vilon slopön obi, 
utan noädonöd oki, lasumonöd aldeliko krodi 
okik, e sökonöd obi! 

Ibä utan, kel vilon dakipön lifi okik, operon 
oni; ed utan, kel operon lifi okik demü ob, 
odakipon oni. 

Ibä fruti kinik men labonöv-li, if gaenonöv 
voli lölik, e peronöv oki it, u padämükonöv? 

Ibä, kel jemon demü ob e demü vöds obik, demü 
utan i Son mena ojemom, ven ukömom ini glor oka, 
ini ut Fata e silananas saludik. 

E sagob oles verato: Anans utanas, kels binons is, 
no odeadons, büä ulogons regäni Goda». 

Latikumo mö dels zao jöl, posä ispikom vödis 
at, äkesumom eli Petrus, eli Ioannes ed eli 
Iacobus, ed äbexänom beli ad plekön. 

E ven äplekom, logod omik äcenodon, e klot omik 
ävedon nidiko vietik. 

Ed ekö! mans tel äspikoms ko om; äbinoms Moyses 
ed Elias, 

kels äjonoms okis in glor, ed äspikoms ko om dö 
finikam, kel äspetidon pro om in Hierusalem. 

Petrus e kekompenans omik nu pifanetoms dub slip 
vemik; ven ägalikoms, älogoms glori omik, e 
manis tel, kels äbinoms lä om. 

E ven atans äleditoms de om, Petrus äsagom 
Yesuse: «O Mastan! binos gudik, das binobs is. 
Omeikobs tänedis kil, bali pro ol; bali pro 
Moyses, e bali pro Elias». No äsevom utosi, 
kelosi äsagom. 

Du nog äspikom, lefog ädavedon, kel älovejadon 
omis. Tidäbs ädredikoms, ven älogoms, das 
änügoloms ini lefog. 

E se lefog vög ätonom: «Atan binom Son 
palöföl obik. Dalilolsöd omi»! 

Ven vög at ätonon, te Yesus iretom. Äbeseiloms 
jenoti, ed änunoms neke bosi utosa, kelosi 
ilogoms. 

Ven änexänoms tü del sököl de bel, menamödot 
gretik äkosgolon omis, 

e man se menamödot ävokädom: «O Mastan! 
lebegob ole, logolös lü son obik, binom cil 
balik obik. 

Ekö! lanan gleipon omi, luvokädon süpiko, tiron 
omi mo e ge, sodas sköm kömon su mud omik, e 
töbo finikon ad tomön omi. 

Ebegob tidäbes olik ad sejedön oni, ab no 
ekanoms dunön atosi». 

E Yesus ägespikom: «O menäd nelekredik ed 
emivedöl! kilunüpo obinob-li nog lä ols, ed 
osufälob-li olis? Blinolöd soni olik isio»! 

E du änilikom, milanan äsleiton omi, ed ätiron 
omi mo e ge. Ab Yesus äblamom oni, äsanom 
hipuli, ed ägivom omi dönu fate omik. 

Valans äbluvikons dö mayed Goda. Ven nu valans 
ästunikons dö utos valik, kelosi ädunom, Yesus 
äsagom tidäbes okik: 

«Memidolsöd gudiko atosi! ibä Son mena 
polovegivom ini nams menas». 

No äsuemoms ye sagodi at, piklänedon pro oms, 
sodas no äsuemoms oni, ed äplafoms ad säkön 
ome dö at. 

Seimna säkäd äsüikon pö oms, kim omas äbinom 
gretikün. 

E Yesus, kel äsevom, kisi ävätäloms in ladäls 
oksik, äsumom cili, ed äpladom oni lä ok, 

ed äsagom omes: «Kel ogetedon cili at nemü ob, 
utan getedon obi, ed utan, kel getedon obi, 
getedon Lesedani oba; ibä kel binon pülikün 
bevü ols valik, utan binon gretik». 

Tän Ioannes ägespikom: «O Söl! elogobs eki, 
kel äsejedom milananis nemü ol, ed eproibobs ome 
atosi, bi no sökom oli kobü obs». 

Ab Yesus äsagom: «No proibolsöd osi! ibä utan, 
kel no binon ta obs, binon pro obs». 

Ven tim, kel ämuton pasetikön bü süliovegam 
oma, äpaseton tio, äsludom ad golön lü 
Hierusalem. 

Älesedom fo ok nunanis. Atans ädegoloms, ed 
äkömoms ini vilag Samaritänanas ad blümükön 
lotidi pro om. 

Ab no ägetedoy omi, bi ätävom lü Hierusalem. 

Ven tidäbs Iacobus e Ioannes älogoms atosi, 
äsagoms: «O Söl! vilol-li, das sagobs, das fil 
odonikon de sil, ed onosükon 

onis, soäsä i el Elias edunom»? 

Ab äflekom oki lü oms, ed äblamom omis: «No 
sevols lani kisotik labols, 

ibä Son mena no ekömom ad päridükön lanis 
menas, ab ad savön onis». Ed ägoloms lü vilag 
votik. 

Äjenos, ven ätävons, das dü vegam balan 
äsagom ome: «Osökob oli, alutöpio golol, o 
Söl»! 

E Yesus äsagom ome: «Renars labons nimanästis, 
e böds sila nästis, ab Son mena no labom topi, 
sui kel kanom seitön kapi okik». 

Votane äsagom: «Sökolöd obi»! Atan äsagom: 
«O Söl! Dälolös obe ad sepülön büikumo fati 
obik»! 

Ab Yesus äsagom ome: «Leadolöd deadanis 
sepülön deadanis onsik! Ab gololöd ol ad 
predön regäni Goda»! 

Dönu votan äsagom: «Osökob oli, o Söl! ab 
dälolös obe ad leditön de lomakompenans»! 

Ome Yesus äsagom: «Ek, kel primon ad plaudön, e 
logon plödio, no pöton pro regän Goda». 

KAPIT : X 

Pos atos Söl äcälom nog veldeganis votik, ed 
älesedom omis a tel fo ok lü zif e top aliks, 
lü kels ävilom golön. 

Äsagom omes: «Klopot binon sio gretik, ab num 
vobanas binon smalik, plekolsöd kludo Söle 
klopota ad lesedön vobanis pro klopot omik! 

Degololsöd! Ekö! lesedob olis, äsä jipülis, 
zänodü lups. 

No pololsöd ko ols böbi, ni tävasakädi, ni 
sandalis! Glidolsöd neki dü vegam! 

If nütridols ini dom, sagolsöd bü val: Püd 
dabinonös in dom at! 

If us man püda lödom, tän püd olsik odabinon 
lä om; if no, tän gekömon lü ols. 

Blibolsöd in dom ot, fidolsöd e drinolsöd utis, 
kelis bötoy oles! ibä voban digädon mesedi 
okik. No gololsöd de dom bal lü votik! 

If kömols ini zif, kö getedoy olis, fidolsöd 
uti, keli bötoy oles! 

Sanolsöd malädanis, kels binons us, e sagolsöd 
ones: Regän Goda binon nilik. 

Ab ven kömols ini zif, kö no getedoy olis, 
gololsöd lü piad ona, e sagolsöd: 

I püfi zifa olik, kel klebon len futs obsik, 
delemufükobs ta ols; ab sevolsöd gudiko, regän 
Goda binon nilik! 

Sagob oles, obinos pro lödans ela Sodoma 
sufovikum, ka pro zif et. 

Vi! lü ol, o Chorazin! vi! lü ol, o Bethsaida! 
ibä if in Tyrus e Sidon milags ijenons, kels 
ejenons in zifs olsik, mens iseidonsöv okis ya 
lunüpo ini sak e zen, ed ilecenonsöv. 

Obinos pro Tyrus e Sidon sufovikum pö 
Godacödetam, ka pro ols. 

Ed ol, o Capharnaum! kel petovälol ini sül, 
odoniovegol ini höl. 

Kel dalilon olis, utan dalilon obi; kel deimon 
olis, utan deimon obi, e kel deimon obi, utan 
deimon utani, kel elesedom obi». 

Fredo veldegans ägekömoms, ed äsagoms: «I 
milanans äsumätikons lü obs demü nem olik». 

Äsagom omes: «Äloegob falön diabi äsä 
leklärastrali se sül. 

Ekö! gevob oles nämädi ad stepön su sneks e 
skorpions, e tefü näm valik neflena; e no 
odämükons olis. 

Ab no fredolsöd, das milanans sumätikons lü 
ols! Fredolsöd, das nems olas pepenetons in 
sül»! 

Ün timül et Yesus äfredom in Lanäl Saludik ed 
äsagom: «Dasevob, o Fat: Söl süla e tala! das 
eklänädol dinis at sapanes e täläktanes, ed 
edasevädükol onis balugälanes. Si! o Fat! ibä 
so plid olik äbinon». 

Ed äflekölo oki lü tidäbs äsagom: «Val 
pelovegivon obe fa Fat obik; e nek sevon, kim 
binom Son, plä Fat, e kim binom Fat plä Son ed 
utan, kele Son vilom sevädükön osi». 

E täno äflekölo oki teiko lü tidäbs, äsagom: 
«Beatiks logs binons, kels logons utosi, keli 
logols! 

Ibä, sagob oles, das profetans e regs mödiks 
eviloms logön utosi, kelosi elogols, ab no 
älogoms osi, e das eviloms lilön utosi, kelosi 
elilols, ab no äliloms osi». 

Ekö! gitavan älöädom ad blufön omi; äsagom: 
«O Mastan! Kisi mutob-li dunön ad gerön lifi 
laidüpik»? 

Ägespikom ome: «Kis pepenon-li in lonem? Kisi 
reidol-li us»? 

Ägesagom: «Sötol löfön Söli: God olik go 
ladöfo, ko lan lölik olik, ko nämäd valik olik 
e täläkt valik olik, e nilikünani olik äsä 
oli it»! 

Ed äsagom ome: «Egespikol verätiko. Dunolöd 
so, tän olifol»! 

Ed atan, kel ävilom gidükön oki, äsagom 
Yesuse: «E kin binon-li nilikünan obik»? 

Ad atos Yesus äsagom dönu: «Seimna ek ätävom 
de Hierusalem lü Iericho, äreafom ini nams 
ravanas. Atans äberavoms omi, äflapoms omi vemo, 
e ven ämogoloms, äleadoms seatön omi tio 
deadiki. 

Fädo kultan ävegom vei veg et; älogom omi, ab 
äbeigolom omi. 

Sümo i levitan ädunom; äkömom sui top et, 
älogom omi, ab äbeigolom omi. 

Ab Samaritänan, kel äbinom pö täv, äkömom 
usio, älogom omi, ed äkeliedikom. 

Ägolom lü om, äflabülom vunis omik, ed ägifom 
leüli e vini ini ons. Ätovom omi sui monitanim 
lönik okik, ädugom omi lü lulotidöp, ed 
äkälom omi. 

Ven ädegolom ün del fovik, äsumom denaris tel, 
ägivom onis lotidane ed äsagom ome: Käledolöd 
omi, ed uti, keli bo ugebädol pro om, ogegivob 
ole, ven gekömob. 

Kim manas kil et nu, cedü ol, ebinom nilikünan 
utana, kel ireafom ini nams ravanas»? 

Ägesagom: «Utan, kel ejonülom ome miseri». 
Yesus äsagom täno ome: «Gololöd e dunolöd 
sümo»! 

Dü täv okik äkömom seimna ini vilag seimik. Us 
vom seimik pänemöl Martha ägetedof omi ini dom 
okik. 

Jiatan älabof söri pänemöl: Maria. Äseidof 
oki leni futs Söla, ed ädalilof vödis omik. 

Martha güo äjäfof ziliko me böt mödik; 
änilikof lä ons ed äsagof: «O Söl! no 
demol-li, das sör obik letof obe ad bötön? 
Sagolös üfo ofe ad yufön obi»! 

Ab Yesus ägesagom ofe: «O Martha! kudol e jäfol 
me dins valasotik; 

te din bal zesüdon. Maria evälof dili 
verätikün, kel no podesumon de of». 

KAPIT : XI 

Seimna äjäfom me plekam, e ven äfinom, balan 
tidäbas omik äsagom ome: «O Söl! tidolös obes 
ad plekön, soäsä el Ioannes etidom tidäbes 
okik»! 

Äsagom omes: «If plekols, sagolsöd täno: O Fat 
obas! kel binol in süls! Nem olik 
pasaludükonöd! Regän olik kömonöd! Vil olik 
jenonös, äsä in sül, i su tal! 

Givolös obes aldeliko bodi aldelik obsik! 

E pardolös obes sinodis obsik! ibä i obs pardobs 
utanes valik, kels edöbons kol obs. E no 
blufodolös obis, ab livükolös obis de bad»! 

Äsagom i omes: «If ek olas labom hifleni, e 
golom zänodo ün neit lü om, e begom ome: O 
flen! prünolös obe bodedis kil! 

ibä flen obik, kel äbinom pö täv, ekömom lä 
ob, e labob nosi ad bötön ome, 

ogespikom-li täno ninao ome: No töbolöd obi! 
yan nu pefärmükon, e cils obik, leigoäsä ob, 
binons in bed. No kanob löädön ad givön onis 
ole. 

Sagob oles, if no löädomöv e givomöv onis ome, 
bi binom flen omik, ga olöädom ad fölön begi 
miflagälik omik, e givön ome utosi, kelosi 
neodom. 

So i ob sagob oles: Plekolsöd, ed ogivoy oles! 
Sukolsöd, ed otuvols! Nokolsöd, ed omaifükoy 
oles! 

Ibä alan, kel plekon, ogeton; utan, kel sukon, 
otuvon; ed utane, kel nokon, omaifükoy. 

Fat kimik bevü ols dabinom-li, kel ogivom sone 
okik stoni, if begom bodedi, ud ogivom ome sneki, 
if begom fiti? 

Ud if begom nögi, ogivom-li ome skorpioni? 

If üfo ols, kels binols mens sinik, sevols ad 
givön ciles olsik givotis gudik, plüo mödikumo 
Fat olsik ogivom Saludalanali utanes, kels plekons 
ome». 

Seimna äsejedom milanani sudamüätik. E ven 
milanan pisejedon, sudamüätan äspikom, e 
menamödot ästunon. 

Ab semans onas äsagons: «Medamü Beelzebub: cif 
milananas sejedom milananis». 

Votans äbegons, ad blufodön omi, mali se sül. 

Om, äsevöl tikodis onsik, äsagom ones: «Regän 
alik, kel komipon ta ok it, podistukon, dom bal 
sturon sui votik. 

So i if diab komipom ta ok it, lio üfo reigän 
omik obleibon-li dabinön? ibä ga sagols, das 
sejedob milananis dub Beelzebub. 

Ed if ob sejedob milananis dub Beelzebub, dub kin 
üfo sons olsik sejedoms onis? Sekü atos atans 
obinoms cödals olas. 

Ab if ob dub doat Goda sejedob milananis, tän 
regän Goda ya ekömon lü ols. 

If man nämik pevaföl, galedom dalaboti okik, 
tän val, keli dalabom, dabinon in püd; 

ab if balan, kel binom nämikum ka om, tatakom 
omi, e vikodom omi, tän odesumom ome vafemi, keli 
ekonfidom, ed odilom ravoti. 

Utan, kel no binon ko ob, binon ta ob; e kel no 
kobükon ko ob, utan spearükon. 

If lanan neklinik segolon se men, zitevon da 
topäds sigik ad sukön takädöpi, ed if no tuvon 
oni, sagon: Ogegolob lü dom obik, de kel 
esegolob. 

If kömon us, tän tuvon oni pesvipöli ä 
peleodüköli. 

Tän segolon ad kesumön ko ok lananis votik vel, 
kels binons badikums ka on; nükömons ini dom, e 
blibons us. So finod mena et vedon badikum ka ün 
prim». 

Du so äspikom, vög voma se menamödot ätonon 
laodiko: «Beatik vüm binon, kel epolon oli, e 
beatiks dögs binons, len kels esugol». 

Ab äsagom: «Lesi! beatiks utans binons, kels 
dalilons vödi Goda, e dakipons oni». 

Ven pöp äkobikon draniko, äprimom ad sagön: 
«Menäd at binon menäd badik; sukon mali, e mal 
nonik pogivon one, ka mal ela Ionas. 

Ibä, soäsä Ionas äbinom mal pro elans di 
Ninive, so Son mena obinom ut pro menäd at. 

Jireg sulüdäna polelifükof pö cödetam lätik 
leigüpü mans menäda at, ed okoedof micödetön 
omis, ibä äkömof de finots taleda ad lilön 
sapi ela Salomon; ed ekö! balan, kel binom 
gretikum ka Salomon, binom is. 

Mans di Ninive olelifikoms pö cödetam lätik 
leigüpü menäd at, ed okoedoms micödetön oni; 
ibä älecenoms ad predam ela Ionas; ed ekö! 
balan, kel binom gretikum ka Ionas, binom is. 

Nek filidon lampadi e pladon oni ini top klänedik 
u disi grenimaf; ab pladon oni sui litikipian; dat 
valans, kels nükömons logons liti. 

Log olik binon lampad koapa. If log olik binon 
saunik, tän koap lölik olik pelitükon, ab sosus 
binon nesaunik, koap olik binon in dag. 

Kälolöd kludo, das lit ninälik olik no binon 
dag! 

If täno koap olik pelitükon löliko, e no labon 
dili dagik anik, tän löl obinon so litik, leigo 
äsä lampad, kel litükon oli me strals okik». 

Ven äspikom, farisetan ävüdom omi ad fidedön 
lä om. Änükömom, ed älenseitom oki. 

Ven farisetan älogom atosi, ästunikom, das no 
ilavom büiko namis okik demü fided. 

Ab Söl äsagom ome: «Ols: farisetans vo 
klinükols plödaflani köpa e bova; ab ninäl 
olsik fulon de labiäl e bad. 

O fopans! utan, kel emekom plödaflani, no 
emekom-li i ninäli? 

Givolsöd buikumo utosi, kelos binon in ols, asä 
givoti, tän val binon klinik pro ols! 

Ab vi! lü ols, o farisetans! ibä givols 
degdilatripi de mäntaplan, de rutad e de härbats 
valasotik, ab nekälols gidi e löfi Goda. Sötoy 
dunön dinis at, e no nedunön etis. 

Vi! lü ols, o farisetans! ibä löfols ad seadön 
su stimaseadöps in sünagogs, ed ad paglidön su 
makets. 

Vi! lü ols, ibä sümols ad sepüls klänedik; 
mens golons love ons, nes sevön atosi». 

Nu balan bibinolavanas äsagom ome: «O Mastan! Me 
utos, kelosi sagol, nofol i obis». 

Äsagom: «Vi! i lü ols, o bibinolavans! ibä 
fledols menis me fleds töbo poloviks, nes ols it 
doatols me doat bal olas fledis et. 

Vi! lü ols, ibä löbumols mebamalis profetanes, 
e büröletans olas edeidoms omis! 

Dub atos temunols, das baivögols ko duns 
büröletanas olas: oms ädeidoms omis, ols 
bumols. 

Sekü atos i sap Goda ätonon: Olesedob omes 
profetanis e paostolanis; e de oms odeidoms 
ananis, ed omomofoms votanis, 

dat menäde at pavinditon blud profetanas valik, 
kel pespilon de stabükam levala, 

de blud ela Abel jü blud ela Zacharias, kel 
pedeidom vü latar e tabär. Si! sagob oles, 
povinditon menäde at. 

Vi! lü ols, o bibinolavans! ibä emosumols kiki 
nola. Ols it no enügolols, ed utanis, kels 
änügolons, eneletols». 

Ven äsagom dinis valik at omes, bibinolavans e 
farisetans äprimoms ad töbön vemo omi, ed ad 
dasäkön ome dinis valasotik, 

älükölo ad lilön se mud omik bosi, demü kel 
ökanomsöv kusadön omi. 

KAPIT : XII 

Vüo, du degmilats menas äkobikons dranölo, 
sodas ästepons sui futs odik, äprimom ad sagön 
lü tidäbs okik: «Bü val prüdolsöd demü 
lefapest farisetanas, sevabo demü simul! 

Ibä petegölos nonik dabinon, kel no posätegon, 
peklänedölos nonik, kel no posevon. 

Klu alutos, kelosi sagols in dag, polilon in lit, 
ed utos, kelosi ninü privatacems spikols 
nelaodiko ini lil, polenunon de nufs. 

Ab lü ols: flens obik sagob: No dredolsöd demü 
utans, kels deidons koapi, ab kels no kanons 
dunön mödikumosi! 

Ojonob oles, demü kim mutols dredön. Dredolsöd 
demü utan, kel fägom, ven udeidom eki, ad jedön 
oni ini höl! Si! sagob oles, dredolsöd demü om! 

No seloy-li späris lul tä fenigs tel? E no bal 
onas peglömon pö God. 

Si! i hers valik kapa olsik penumons. No 
dredolsöd! völadols mödikumo ka spärs mödik. 

Sagob oles: Alan kel lekoefon obi lo mens, oni Son 
mena olekoefom lo silanans Goda, 

e kel noädon obi lo mens, utan ponoädon lo 
silanans Goda. 

E ven ek sagon bosi ta Son mena, atos popardon 
one, ab kel slänon Saludalanali, utane atos no 
popardon. 

Ven kludo pablinols in sünagogs lo cifodans e 
nämädans, no kudolsöd, vio ojelodols olis, u 
tefü utos, kelosi osagols! 

ibä Saludalanal otidon oles utosi, kelosi mutols 
sagön». 

Se menamödot ek äsagom ome: «O Mastan! Sagolös 
blode obik, das dilomöd geroti ko ob»! 

Ab äsagom ome: «O men! Kim ecälom-li obi as 
cödal u dilan tefü ols»? 

Tän äsagom ones: «Prüdolsöd e galedolsöd 
demü labiäl; ibä if laboyöv igo bundani, no 
laboy in at garani, das okanoyöv lifön de 
dalabots oka». 

Äsagom ones parabi at: «Län liegana seimik 
iprodon klopi bundanik. 

Tän ävätälom ninälo: Kisi odunob-li, ibä no 
labob spadi ad kipedön prodoti läna obik? 

Ed äsagom: Atosi odunob. Odebreikob barakis obik, 
ed obumob gretikumis, tän oblinob ini ons greni 
valik e dinis gudik votik obik, 

e sagob lü ob it: Labol nu dinis gudik mödik 
pekipedölis pro yels mödik, takädolöd, 
fidolöd, drinolöd, e fredolöd! 

Ab God äsagom ome: o fopan! Ün neit at oflagoy 
lifi olik, ed uts, kelis edagetol, pro kin 
obinons-li? 

So obinos pro utan, kel konleton divis pro ok it, 
e no binon liegik in dins Goda». 

Tidäbes okik äsagom: «Demü atos sagob oles: no 
kudolsöd dö lif olsik, kisi ofidols; ni dö koap 
olsik, me kins oklotols olis! 

Lif olsik völadon plu ka nulüdot, e koap plu ka 
klotem. 

Küpolsöd rabis! no sovons, ni fodons; no labons 
stokacemi, ni baraki; e God nulüdom onis. Kio 
mödikumo völadols ka böds! 

Kim olas ofägom-li me kud lüükön louni bal 
lunote okik? 

If kludo no fägols ad duinön pülikünosi, sekü 
kis okudols-li üfo dö dins retik? 

Küpedolsöd lelis, vio glofons! No töbidons, no 
spulons. Sagob oles, das igo Salomon in glor valik 
oka, no piklotom, äsä bal atas. 

If nu God so dekom yebi, kel lifon adelo su län, 
e pojedon odelo ini furnod, vio mödikumo okälom 
täno olis, o smalalekredans! 

Klu no säkolsöd kisi ofidols, kisi odrinols; no 
binolsöd dredäliks! 

Ibä dinis valik at nets vola desirons. Fat olas 
sevom, das neodols dinis at. 

Sukolsöd buikumo regäni Goda, e dins valik at 
olüdutons lü ols! 

No dredolöd, o jep smalik! ibä binos plid Fata 
ad givön oles regäni. 

Selolsöd dalabotis olsik, e seagivolsöd onis as 
limuns! Mekolsöd oles sakädis nevorikovik, divi 
nevagükovik in süls, utöpo, kö tifan no kanon 
kömön, tien no dämükon. 

Ibä utöpo, kö div olsik binon, us i ladäl 
olsik obinon. 

Loins olsik pezönonsöd e lampads filonsöd! 

Binolsöd äsä mens, kels stebedons söli oksik, 
ven gekömom lomio de mated, ad maifükön sunädo 
ome yani, sosus kömom e lennokom. 

Beatiks hidünans binoms, kelis söl tuvom 
galölis. Vö! sagob oles, ozönom oki, okoedom 
lenseatön omis, ed obötom omis. 

Üf kömom ün neitogal telid, u kilid, ed otuvom 
omis so, tän binoms beatiks. 

Suemols sio, das söl doma, if isevomöv tü düp 
kinik tifan ökömomöv, das igalädomöv, e no 
iletomöv, das önübreikoyöv. 

Blümolsöd i ols! ibä ün düp, kü no 
üspetols, Son mena kömom». 

Petrus äsagom ome: «O Söl! Sagol-li parabi at 
demü obs, u demü valans»? 

Ed äsagom Söl: «Kim binom-li üfo domiguvan 
fiedik ä tälänik, keli söl omik ocälom löpü 
hidünans okik ad givön omes pötatimo dilodi 
pötik omsik kosida? 

Beatik hidünan binom, keli söl tuvom so dunöli. 

Verato sagob oles, das ocälom omi asä guvani 
dalabotas valik oka. 

Ab if hidünan sagomöv ninälo: Söl obik ozögom 
ad kömön, ed om primomöv ad flapön hidünanis 
e jidünanis, ad fidön e drinön, ed ad 
tudrinön, 

söl hidünana et okömom tü del, kü no spetom 
omi, e tü düp, keli no sevom, ed odäcöpom omi, 
ed osufükom omi fäte nelekredanas. 

Hidünan et, kel sevom vili söla okik, e no 
eblümom, e no edunom ma vil omik, odagetom flapis 
mödik. 

Ab utan, kel no sevölo dunon bosi, kel binon 
pönabik, odageton flapis nemödik. De alan, kele 
mödikos pegivon, mödikos poflagon, e de utan, 
kele mödikos pelükonfidon, odesiroy plüo 
mödikumo. 

Ekömob ad jedön fili sui taled, e vio vemo 
iviloböv, das ya pifilidon! 

Mutob sufön blunedi, e kio padränälob, büä 
atos upaseton. 

Cedol-li, das ekömob ad blinön püdi sui tal? 
Nö! sagob oles, ab büikumo teläli. 

Ibä denu in dom bal pösods lul obinons ta ods. 
Kil obinons ta tel, e tel ta kil. 

Fat obinom ta son, e son ta fat; mot obinof ta 
daut, e daut ta mot; lümot ta lüdaut, e lüdaut 
ta lümot». 

Äsagom i menamödote: «If loegols löpikön 
lefogi in vesüd, tän sagols sunädo: oreinos, ed 
atos jenon. 

Ed if sulüdavien lebladon, sagols: obinos vamik, 
ed atos jenon. 

O simulans! Sevols sio ad cödön tefü pubods su 
taled ed in sil; sekü kod kinik üfo no 
cödols-li tefü tim at? 

Kikodo no cödols-li ols it, va bos binon gidik? 

Ibä if golol ko tapalet lü cifod, steifolöd 
täno dü vegam ad rajanön dini; voto oloveblinoy 
oli bo cödale, e cödal olovegivom oli gitädane, 
ed atan ojedom oli ini fanäböp. 

Sagob ole, no segolol usao, büä upelol fenigi 
lätik». 

KAPIT : XIII 

Ün tim ot anans äkomons, kels änunons ome dö 
Galileyänans, kelas bludi Pilatus imigom ko ut 
sakrifanimas onsik. 

Yesus ägespikom omes: «Cedols-li, das 
Galileyänans et äbinoms sinans gretikum ka 
Galileyänans votik valik, bi atos ereifon omis? 

Sagob oles: Nö! Ab if no lecenols, ols valik 
opäridikols leigo. 

U cedols-li, das degjölans, kels pedeidons dub 
dästur tüma in Siloam, äbinons döbikums, ka 
lödans votik ela Hierusalem? 

Sagob oles: Nö! Ab if no lecenols, ols valik 
opäridikols leigo». 

Äkonom ones parabi sököl: «Ek älabom 
figabimi, kel piplanon in vitidagad omik. Ven 
äkömom ad sukön flukis len on, no ätuvom onis. 

Tän äsagom vitidagadane: Ekö! Dü yels kil nu 
ekömob ad sukön flukis len figabim at, e no 
tuvob onis. Docöpolöd oni! Sekü kis 
olabülon-li nenfrutiko gluni? 

Ab ägesagom: O söl! Leadolös dabinön oni nog 
dü yel at! tän oliviocöpob züo gluni, ed 
odönob oni. 

Ba olabon flukis ün oyel. If no, docöpolös 
täno oni»! 

Seimna ätidom ün jabat in bal sünagogas. 

Ed us vom ädabinof, kel ädiabäbof dü yels 
degjöl me malädalanan. Äblegof, ed äkanof no 
plu löükön oki. 

Ven Yesus älogom ofi, ävokom ofi, ed äsagom 
ofe: «O vom! pelibükol de maläd olik»! 

Äseidom namis sui of, e sunädo älöstanof, ed 
älelobof Godi. 

Ab cif sünagoga, kel äbadocedom, das Yesus 
äsanom eki ün jabat, äsagom menamödote: «Dels 
mäl dabinons, ad vobön ün ons. Klu kömolsöd 
ün dels et ad pasanön, ab no tü jabatadel»! 

Ab Söl ägesagom ome: «O simulans! alan olas no 
livükom-li tü jabat bubi u cuki okik de krib, ad 
modugön ed ad drienön oni? 

Vom at: daut ela Abraham, kel ya pemütof dü yels 
degjöl fa diab, no ädalof-li üfo palibükön de 
müt at tü jabatadel»? 

Ven äsagom atosi, taans valik oma äjemons, ab 
menamödot lölik äfredon dö dins glorik, kelis 
ädunom. 

Äsagom dönu: «Ad kis regän Goda sümon-li? Lä 
kis oleigodob-li oni? 

Sümon ad mutarakeril, keli ek äsumon ed äsovon 
ini gad okik. Ädaglofon ed ävedon bim gretik, e 
böds sila änidons ini tuigs onik». 

E dönu äsagom: «Lä kis oleigodob-li regäni 
Goda? 

Sümon ad lefapest, keli vom äsumof ed ämigof 
ini böjulets kil meila, jüs at ivedon löliko 
lefik». 

Ed älaitevom de zif lü zif, de vilag lü vilag, 
ai ävegölo lüodü Hierusalem. 

Ed ek äsagom ome: «O Söl! Utans, kels pasavons, 
binons-li nemödiks»? Äsagom ones: 

«Komipolsöd ad nügolön da leyan nabik! ibä, 
sagob oles, mödikans osteifons ad nügolön, e no 
ofägons. 

Posä söl doma elöädom, ed efärmükom yani, ed 
ols stanols plödo e nokols len yan, vokädölo: O 
Söl! Söl! maifükolös obes yani! tän ogesagom 
oles: No sevob, kiöpao kömols. 

Ed oprimols ad sagön: Efidobs ed edrinobs komü 
ol, ed etidol su süts obsik. 

Ab osagom: Sagob oles, no sevob, kiöpao kömols. 
Blibolsöd fagü ob, ols valik, kels dunols 
negidi! 

Viam e knir tutas odabinons, ven ologols eli 
Abraham, eli Isaac, eli Iacob e profetanis valik 
in regän Goda, ed ols pusejedols. 

I utans, kels ukömons de lofüd e vesüd, de 
nolüd e sulüd, olenseatons in regän Goda. 

Ed ekö! Lätikans odabinons, kels obinons 
balidans, e balidans, kels obinons lätikans». 

Ün tim ot farisetans anik äkömoms lü om, ed 
äsagoms: «Mogololöd e degololöd isao! ibä 
Herodes vilom deidön oli». 

Ed äsagom omes: «Gololsöd ad sagön renare et: 
Ekö! sejedob milananis, ed osaunükob adelo ed 
odelo, e tü del kilid odeadob. 

Ab adelo, odelo e tü del fovik mutob tävön; 
ibä no mögos, das profetan padeidom plödü 
Hierusalem. 

O Hierusalem, Hierusalem! Ols, kels deidols 
profetanis, e stonols utanis, kels pelesedoms lü 
ols. Vio suvo evilob kobükön cilis olsik, äsä 
böd konleton bödülis disi flitäms okik, e no 
evilols. 

Ekö! Dom olsik obleibon binön as failot. Sagob 
oles, no ologols obi, büä sagols: Pabenedomös 
utan, kel kömom nemü Söl»! 

KAPIT : XIV 

Seimna ikömom ün jabat ini dom cifa farisetanas 
ad fidön bodi, ed äküpedoy omi. 

Ed ekö! men dropik ästanon lo om. 

Yesus äprimom spikami ed äsäkom bibinolavanes e 
farisetanes: «Pedälos-li ad sanön ün jabat»? 

Äseiloms. Ed ägleipom oni, äsanom oni, ed 
äsägleipom oni, 

ed äsagom omes: «Kim olas, if son u bub olik 
falon ün jabat ini fonäd, no osetirol-li oni 
sunädo»? 

Ad atos no äkanoms taspikön ome bosi. 

Ven äküpom, das lotans äsukons pladis 
löpikün, äsagom ones parabi sököl: 

«If pevüdol fa ek ad matedazäl, no seidolöd 
oli sui plad löpikün! mög dabinon, das bo ek 
pevüdom, kel binom cädikum ka ol. 

Ön jenet at, man, kel evüdom oli ed omi, 
kömomöv lä ol e sagomöv: Givolös ome pladi 
olik! ed ol labülolöv jemo pladi donikum. 

Ab if pevüdol, seidolöd oli täno sui plad 
donikün, dat hidaifidan, ven kömom, sagomös 
ole: «O flen! seidolöd oli löpikumo! Tän atos 
obinon stim ole lo fidädakompenans valik. 

Ibä alan, kel löpükon oki, podonükon, ed utan 
kel donükon oki, polöpükon». 

Äsagom i hidaifidane oka: «If gevol fidedi u 
sänedi, vüdolöd täno no flenis u blodis 
olikis, i no röletanis olik u nilädanis liegik! 
Voto oms pö turn oksik ovüdoms i oli, e dagetol 
bläfodi. 

Ab if gevol daifafidedi, vüdolöd täno pöfanis, 
mifomäbis, lemikanis, bleinanis! 

Tän obinol beatik, bi no labons bosi, me kel 
kanons bläfön ole; ibä atos pobläfon ole pö 
lelifikam ritanas». 

Ven balan tabakompenanas älilom atosi, äsagom 
ome: «Beatik utan binon, kel kompenon pö fided 
in regän Goda». 

Ab äsagom ome: «Man seimik ämeikom daifafidedi 
gretik, pö kel ivüdom mödikanis. 

E ven tüp fideda ikömon, älesedom hidünani, ad 
sagön vüdäbes: Kömolsöd, ibä val nu binon 
blümik! 

Ab valans äprimons ad säkusadön baläliko okis. 
Balidan äsagom ome: Eremob länedi, e mutob 
zesüdiko logön oni. Begob ole, säkusadolös 
obi! 

Votikan äsagom: Eremob fimädis lul bubas, ed 
oblufob onis. Begob ole, säkusadolös obi! 

Dönu votikan äsagom: Ematikob änu, sekü atos 
no kanob kömön. 

Hidünan äkömom ad nunön atosi söle okik. Tän 
söl äzunikom, ed äsagom hidünane okik: 
Gololöd suno lü piads e süts zifa, e blinolöd 
pöfanis, mifomäbis, bleinanis e lemikanis isio! 

Hidünan äsagom: O söl! utos, kelosi ebüdol, 
pedunon; ab tops nog dabinons. 

Tän söl äsagom hidünane: Segololöd lü 
lesüts e buids, e mütolöd onis ad nükömön, 
dat dom obik fulikonös! 

Ibä sagob oles, das no balan utanas, kels büiko 
pivüdons, oguton de daifided»! 

Seimna, ven menamödot gretik äkegolon ko om, 
ägüflekom oki ed äsagom one: 

«Utan, kel kömon lü ob, e no heton fati e moti 
oka, blodis e söris oka, si! igo lifi lönik oka, 
no kanon binön tidäb obik. 

Alutan, kel no polon krodi okik, e kömon po ob, 
no kanon binön tidäb obik. 

Kim olas, kel vilol bumön tümi, no oseidol-li 
oli büiko, ad kalkulön frädis, ed ad 
vätälön, va labol saidikosi ad fimekön voboti? 

Voto okanosöv jenön, das, if übumolöv 
stababumädi, e no öfägolöv ad fibumön bumoti, 
valans, kels logons atosi, öbesmilonsöv oli, 

ed ösagonsöv: Man et eprimom ad bumön, ab no 
kanom fimekön bumoti. 

U hireg kimik, if tevom krigio ta hireg votik, no 
oseidom-li oki büiko ad konsälön, va okanom 
kolgolön benoseko ko soldats degmil balani, kel 
koskömom ko soldats teldegmil. 

If no, tän lesedom legätanefi, ven votikan nog 
binom fagik, e lofom püdamamobis. 

Leigoso i nek olas, kel no klemon dalabotis valik 
okik, kanon binön tidäb obik. 

Klu, sal binon gudik, ab if sal vedon nensmekik, 
me kin povedükon-li benosmekik? 

Gudon ni pro län, ni pro dönakum. Mojedoy oni. 
Kel labon lilis ad lilön, utan lilonöd»! 

KAPIT : XV 

Tolädans e sinans valik nu äkömons lü om, ad 
lilön omi. 

Farisetans e bibinolavans ämuroms ed äsagoms: 
«Man et getedom sinanis e fidom ko ons». 

Tän äsagom omes parabi at: 

«Kim de ols, if dalabol jipis tum, e perol bali 
onas, no olüvol-li züldegzülis in däsärt, ed 
osukol-li uti, kel peperon, jüs utuvol oni? 

Ed if tuvol oni, tän oseitol oni sui jots olik, 

ed ekömölo lomio okobovokol flenis e nilädanis 
ola, ed osagol ones: Fredolsöd ko ob! ibä etuvob 
jipi iperöl obik. 

Sagob oles: So in sül fred mödikum obinon dö 
sinan bal, kel elecenon, ka dö ritans 
züldegzül, kels no neodons leceni. 

U vom kifik, kel dalabof dragmadis deg, e perof 
dragmadi bal, no ofilidof-li lampadi, osvipof-li 
domi, ed osukof-li kälöfiko oni, jüs utuvof 
oni? 

Ed if tuvof oni, tän okobovokof jiflenis e 
jinilädanis, ed osagof ofes: Fredolsöd ko ob! 
ibä etuvob dragmadi, keli iperob. 

Leigo so, sagob oles, fred odavedon pö silanans 
Goda dö sinan bal, kel elecenon». 

Tän äsagom: «Seiman älabom sonis tel. 

Yunikünan omas äsagom fate okik: O fat! givolöd 
obe dili dalabota, kel duton lü ob! Ed äseagivom 
monemi bevü oms. 

Pos brefüp, son yunikün äkobosumom vali, ed 
ädetävom lü län fagik. Us änespälom monemi 
okik in lif nestönik. 

Posä ifegebom nespälölo vali in län et, 
faemaditret vemik ädavedon, ed äprimom ad 
defädön. 

Nu äcalikom lä balan sifanas läna, ed atan 
älesedom omi lü fel ad galedön svinis. 

Ed ädesirom ad fulükön stomägi okik me 
nulüdot, kel päfidon fa svins; ab nek ägivon 
ome oni. 

Ven isevälöfikom, äsagom ninälo: Loatäbs 
kiomödik fata obik labons bundano bodi! ed ob 
päridikob is sekü faem. 

Olöädob ad golön lü fat obik, ed osagob ome: O 
fat! esinob kol sül e kol ol, 

no digädob plu ad panemön son ola, vedükolöd 
obi balan loatäbas olik! 

Älöädom kludo, ed ägolom lü fat okik. E ven 
nog äbinom fagik, fat omik älogom omi, ed 
ämiserom. Äjutedom lü om, äbradom omi, ed 
äkidom ladöfiko omi. 

E son äsagom ome: O fat! esinob kol sül e kol 
ol; no digädob plu ad panemön son ola. 

Ab fat äsagom lü hidünans okik: Ramenolsöd 
vifiko kloti gudikün, e lenükolsöd oni ome, 
lenükolsöd lini leni doat omik e jukis leni futs 
omik! 

Ramenolsöd bubüli pepinädüköl, e pugolsöd 
oni! Fidobsöd e fredobsöd! 

Ibä son at oba ädeadom, ed elifikom, piperom e 
pegetuvom. Tän äprimons ad zälizelön. 

Son bäldikün omik nu äbinom su feled, e ven 
ägegolom lomio ed änilikom nilü dom, älilom 
kaniti e danüdi. 

Ävokom balani hidünanas ed äsäkom, kis atos 
äbinon. 

Atan äsagom ome: Blod olik egekömom, e fat olik 
epugom pinädabubüli, bi egegetom omi sauniko. 

Tän äzunikom, e no ävilom nügolön. Fat omik 
äkömom plödio, ed ästigädom omi ad 
nükömön. 

Ab ägespikom fate okik: Ekö! edünob oli dü 
yels so mödiks, e neai enefölob büdi olik, ab 
neai egivol obe kaperili ad zälizelön ko flens 
obik. 

Nu ye son at ola, kel efegebom monemi olik ko 
jinepuedans, egekömom, pugol ome pinädabubüli. 

Äsagom ome: O cil! binol ai lä ob, e val, kel 
duton lü ob, i duton lü ol. 

Sötol kludo zälizelön e fredön; ibä blod ola 
äbinom deadik, ed elifikom; piperom e 
pegetuvom». 

KAPIT : XVI 

Äsagom i tidäbes okik: «Seimna man liegik 
ädabinom, kel älabom guvani; atan päkusadom pö 
om, das äfegebom nespälölo dalabotis omik. 

Ävokom omi lü ok ed äsagom ome: Kisi lilob-li 
tefü ol? Gidükolöd guvi olik! ibä no kanol 
binön lunüpikumo guvan. 

Tän guvan äsagom ninälo: Kisi odunob-li? Söl 
obik esädünükom obi as guvan. No fägob ad 
feilön, e jemob ad lubegön. 

Sevob utosi, kelosi odunob, dat, ven 
pusädünükob as guvan, olesumoms obi ini doms 
oksik. 

Äkoedom kömön lü ok debanis söla okik balani 
pos votikan, ed äsagom balidane: Liomödiki 
debol-li söle obik? 

Äsagom: Tubetis tum leüla. Ed äsagom ome: 
Sumolöd debazöti olik, seidolöd oli sunädo e 
penolöd: luldeg! 

Pos atos äsagom votikane: Ed ol, liomödiki 
debol-li? Atan äsagom: Böjulis tum grena. Ed 
äsagom ome: Sumolöd debazöti olik, e penolöd: 
jöldeg! 

E söl älobom guvani negidik, bi idunom vätälo; 
ibä cils vola at binons prüdikums pö kosäd ko 
menäd okik, ka cils lita. 

E sagob oles: Davedükolsöd oles flenis me lieg 
negidik! dat, ven at finedikon, lasumoy olis ini 
tänads laidüpik. 

Kel binon konfidovik in din pülikün, utan i 
binon konfidovik in din gretik; kel binon negidik 
in din pülikün, utan i binon negidik in din 
gretik. 

If kludo ne ebinolöv konfidovik dinü lieg 
negidik, kin okonfidon-li ole verätiki? 

If no ebinolöv konfidovik tefü dalabot votikane, 
kin bevü obs ogivon-li oles obsiki? 

Domadünan nonik kanon dünön sölis tel; ibä ud 
oheton balani, ed olöfon votani, ud oslopon 
balani, ed onestümon votani. No kanols kultön 
Godi e monalugodi». 

Atosi valik farisetans, kels binoms moniäliks, 
äliloms, ed äkofoms omi. 

Ed äsagom omes: «Bitikols lo mens, äsva binols 
ritiks, ab God sevom ladälis olsik; ed utos, 
kelos binon löpik pro mens, binon lenaud lo God. 

Lonem e penäds profetanas lonöfons jü tim ela 
Ioannes. De tim et regän Goda palenunon, e valans 
runädons desirölo ad on. 

Binos fasilikum, das sül e tal opasetikons, kas 
malül bal lonema omoikon. 

Alutan, kel dejoikom jimatani okik, e matikom ko 
jivotan, dulterom, ed utan, kel matikom ko jiutan, 
kel pedejoikof fa himatan okik, dulterom. 

Seimna man liegik ädabinom, piklotom me klots 
purpurik e binü linumastof feinik, ed äjuitom 
aldeliko lifi lüxüödik. 

E man pöfik luukik Lazarus penemöl, äseatom lä 
föfaleyan doma omik, 

ädesirölo ad nulüdön oki me bodabreküls de 
tab liegana pidefalöls; i dogs äkömons ad 
läkön luukis omik. 

Ab pöfan ädeadom, e päpolom fa silanans lü 
vüm de Abraham. I liegan ädeadom, e päsepülom. 

E ven om labü dols in höl älölogom, älogom 
fago eli Abraham, ed eli Lazarus in vüm omik. 

Ed ävokädom: O fat: Abraham! miserolös obi! 
lesedolös eli Lazarus! kodolös, das blunülom 
tipoti doata okik ini vat e koldülükom linegi 
obik! ibä sufob doli in lefil at. 

Ab, Abraham äsagom: O cil! memolöd, das egetol 
gudikosi dü lif olik, e Lazarus leigüpo egetom 
badikosi! Nu patrodom, ed ol sufol doli. 

Zuo gur vidik dabinon vü obs ed ols, sodas utans, 
kels vilonsöv lovegolön isao lü ols, no kanons 
dunön atosi, ed oy i no kanoy lovekömön usao 
lü obs. 

Tän äsagom: Lebegob täno ole, o fat! ad 
lesedön omi lü dom fata obik; 

ibä labob blodis lul; büedolös omi nunedön 
omes, dat no i oms kömoms ini datomöp at! 

Abraham äsagom ome: Laboms penädis ela Moyses e 
profetanas: dalilomsöd omis! 

Äsagom: Nö! o fat: Abraham! te if ek 
edeadölanas kömonöv lü oms, olecenomsöv. 

Ab äsagom ome: If no daliloms eli Moyses e 
profetanis, tän i no olobedoms, if ek olelifonöv 
se deadans». 

KAPIT : XVII 

Äsagom tidäbes okik: «Binos nevitovik, das 
skäns okömons; ab vi lü men, dub kel kömons. 

Binosöv gudikum pro on, if mülaston palägonöv 
zü särvig onik, e pajedonöv ini mel, kas 
skänon balani smalikanas at. 

Küpälolsöd! If blod olik sinom, blamolöd omi, 
ed if lepidom, pardolöd omi! 

Ed üf igo sinomöv velna dü del ta ol, e 
gekömomöv velna ad sagön: lepidob osi, 
opardolöd ome»! 

Paostolans äsagoms Söle: «Mödükumolös obes 
lekredi»! 

E Söl äsagom: «If labolsöv lekredi äs ker 
mutara, sagolsöv lü murbabim at: Säplanolöd 
oli, e planolöd oli ini mel! e lobedonöv olis. 

Kim bevü ols, kel labom hidünani ad plaudön, ud 
ad galedön jepi, osagom-li ome, ven gekömom 
domio de läned: Nükömolöd e lenseitolöd oli! 

No osagom-li buikumo ome: Mökolöd bosi ad 
fidedön, zönolöd oli, bötolöd obi, jüs 
ufidob ed udrinob; pos atos ol it kanol fidön e 
drinön! 

No obinom ga danöfik kol hidünan, bi edunom 
utosi, kelos pibüdon ome. Cedob: nö! 

So i ols mutols sagön, if edunols vali, kel 
pebligädon oles: Binobs hidünans nenfrutik, 
edunobs te utosi, kelosi äsötobs dunön». 

Dü täv lü Hierusalem, ätevom da Samaritän e 
Galileyän. 

E ven äkömom ini vilag seimik, hilepradans deg 
äkosgoloms omi. Äbleiboms stanön fago, 

ed ävokädoms laodiko: «O Yesus! Mastan! 
miserolös obis»! 

Ven älogom omis, äsagom omes: «Gololsöd ad 
dajonön olis kultanes! Dü vegam äklinikoms. 

Balan omas, älogölo, das äbinom saunik, 
ägekömom laodiko Godi älelobölo, 

ed ädofalom ädanölo sui logod okik foi futs 
omik. Atan äbinom Samaritänan. 

Nu Yesus ägespikom: «No degans valik 
eklinikoms-li? Kitopo votans zül binoms-li? 

E no balan omas egekömom-li ad stimön Godi, 
äsä foginänan at»? 

Tän äsagom ome: «Löädolöd e degololöd! 
Lekred olik esavon oli». 

Ven päsäkos ome fa farisetans, kitimo regän 
Goda ökömon, ägesagom omes: «Regän Goda no 
kömon paküpedölo; 

No osagoy: Ekö! is binon; ekö! us binon, ibä 
regän Goda binon zänodü ols». 

Tän äsagom tidäbes: «Dels okömons, ün kels 
ovipols ad logön tü del seimik Soni mena, e no 
ologols omi. 

Osagoy oles: Ekö! is binom, ud ekö! us binom; no 
segololsöd demü atos, no sökolsöd omi! 

Ibä leigoäsä leklär stralon flamülölo de 
horit bal jü horit votik, leigoso Son mena obinom 
tü del okik. 

Ab büikumo omutom sufön mödiko, e padeimön fa 
menäd at. 

E leigoäsä äjenos ün tim ela Noe, leigoso 
ojenos ün tim Sona mena. 

Äfidons ed ädrinons, ämatikons e pämatükons 
jü del, ün kel Noe ägolom ini rak, e letuvatam 
äkömon, ed äpäridükon valanis. 

U leigoäsä äjenos ün tim ela Lot. Äfidons, 
ädrinons, äremons, äselons, äplanons, 
äbumons; 

ab tü del, kü Lot älüvom eli Sodoma, fil e 
sulfin äreinons se sil, ed äpäridükons onis 
valik. 

I so ojenos tü del, kü Son mena opubom. 

Tü del et utan, kel binon su nuf, du konömöm 
binon ninü dom, no degolonöd, ad kesumön oni; 
leigo utan, kel binon su fel, no gülogonöd uti, 
keli posbinükon! 

Betikolsöd jimatani ela Lot! 

Utan, kel osteifon ad dakipön lifi okik, operon 
oni; utan, kel operon oni, odakipon oni. 

Sagob oles, ün neit et pösods tel oseatons su 
bed bal, balan polasumon, votan poposblibükon; 

voms tel ograinofs len grainöm ot, jibalan 
polasumof, e jivotan poposblibükof. 

(Pösods tel obinons su läned, balan polasumon, 
votan poposblibükon)». 

Ägespikoms ome: «Kiöpo-li? o Söl! Äsagom 
omes: «Uto, kö karot dabinon, i vulturs 
okobikons». 

KAPIT : XVIII 

Äsagom omes parabi sököl, ad lejonön omes, das 
ai ämutoms plekön, e no läsikön: 

«In zif semik cödal ädabinom, kel no ädredom 
demü God, e no ädemom meni. 

In zif et i jiviudan ädabinof, kel ägolof lü 
om, ed äsagof: Gidükolös obi ta taan obik! 

Dü tim semik no ävilom osi; ab pos atos äsagom 
ninälo: Do no dredob demü God, e no demob meni, 

ogidükob ofi, bi jiviudan et töbof obi, e bo 
fino zuo oflapoföv obi in logod obik». 

E Söl äsagom: «Lilolsöd utosi, kelosi cödal 
negidik sagom! 

God üfo no ogidükomöv-li väläbis okik, kels 
begons ome dü dels e neits, do labom lunasufäli 
kol ons? 

Sagob oles, das ogidükom suniko onis. Ab Son mena 
otuvom-li lekredi su taled, ven kömom»? 

Demü semans, kels älecedons okis ritikis, ed 
äludigidons votanis, äsagom parabi at: 

«Mans tel ägoloms lü tem ad plekön; balan 
äbinom farisetan e votan tolädan. 

Farisetan ästanom ad plekön ninälo: O God! 
danob oli, das no binob äsä mens votik, ravans, 
nesnatans, dulterans, ud i äsä tolädan et; 

cunob telna a vig, e givob degdili de val, keli 
dalabob. 

E tolädan äbleibom stanön fagoto, e no ävilom 
lölogön äl sül, ab äflapom oki sui blöt ed 
äsagom: O God! benädolös obi: sinan! 

Sagob oles, atan ägegolom lü dom okik plu 
pegidükölo ka votan; ibä alan, kel löpükon 
oki, podonükon, ed alan, kel donükon oki, 
polöpükon». 

Seimna äblinoy cilis lü om ko beg ad doatön 
onis; ven tidäbs älogoms atosi, äblamoms onis. 

Ab Yesus ävokom onis lä ok ed äsagom: 
«Letolsöd kömön cilis lü ob, e no neletolsöd 
onis! Ibä lü somans regän Goda duton. 

Vö! sagob oles, utan, kel no lasumon regäni Goda 
äsä cil, no oninikon ini on». 

Cädan seimik äsäkom ome: «O Mastan gudik! Kisi 
mutob-li dunön ad dagetön lifi laidüpik»? 

Yesus äsagom ome: «Liö! nemol-li obi gudiki? 
Nek binon gudik plä Balan, sevabo God. 

Sevol büdedis: No sötol dulterön, no deidön, 
no tifön, no temunön dobiko! Stimolöd fati e 
moti olikis»! 

Äsagom: «Atosi valik edunob ai yunao». 

Ven Yesus älilom atosi, äsagom ome: «Nog din 
bal defon pö ol. Selolöd vali, keli dalabol, e 
seagivolöd ati pöfanes, ed odalabol divi in 
sül; kömolöd täno, e sökolöd obi»! 

Ab ven älilom atosi, ävedom vemo lügik, ibä 
äbinom vemo liegik. 

Ven Yesus nu älogom, das ivedom vemo lügik, 
äsagom: «Vio töbik binos pro utans, kels 
dalabons dalabotis, ad nügolön ini regän Goda! 

Ibä binos fasilikum pro jamod ad golön da hog 
nada, ka pro liegan ad nügolön ini regän 
Goda». 

Ad atos lilans äsagons: «Ab kin üfo okanon-li 
binön sefik»? 

Äsagom: «Utos, kelos binon nemögik pö mens, 
binon mögik pö God». 

Tän Petrus äsagom: «Ekö! elüvobs vali, ed 
esökobs oli». 

Ed äsagom omes: «Vö! sagob oles, no balan 
dabinon, kel elüvon domi, u palis, u blodis, u 
jimatani u cilis demü regän Goda, 

kel no odageton mödo mödikumo in vol at, ed in 
vol fütürik lifi laidüpik». 

Seimna äkobükom degtelanis lä ok, ed äsagom 
omes: «Detevobs lü Hierusalem, e val, kel 
pepenon fa profetans, podadunon pö Son mena; 

ibä polovegivom paganes, pokofom, pomiträitom e 
pobespukom; 

olebatoms ed odeidoms omi; e tü del kilid 
olelifikom». 

Äsuemoms nosi de atos; pisagölos äbinon pro oms 
klänöfik; no äsuemoms pisagölosi. 

Ven änilikoms nilü Iericho, bleinan lubegöl 
äseadom len veg. 

Ven älielom beigolön menamödoti, äsäkom, kis 
atos äbinon. 

Änunoy ome, das Yesus: elan di Nazareth 
äbeigolom. 

Tän ävokädom: «O Yesus! Son ela David! 
miserolös obi»! 

Ed utans, kels äföfogoloms äbüdoms ome ad 
seilön. Ab ävokädom plüo laodikumo: «O Son 
ela David! miserolös obi»! 

Yesus ästopom, äbüdom ad blinön omi lü om, ed 
äsäkom ome, ven inilikom: 

«Kisi vilol-li, das dunob pro ol»? Äsagom: «O 
Söl! Kodolös, das logob dönu»! 

E Yesus äsagom ome: «Kanolöd logön dönu! 
Lekred olik esavon oli». 

Sunädo ägegetom logami okik, ed äsökom omi, 
Godi älelobölo. E pöp lölik, atosi älogölo, 
älelobon Godi. 

KAPIT : XIX 

Yesus nu äkömom ini Iericho ed ätevom da on. 

Ed ekö! us man ädabinom, kel pänemom Zachaeus; 
äbinom letolädan e liegik. 

Ävilom logön, kis Yesus äbinom, ab dub 
menamödot no äkanom atosi, bi älabom magedi 
smalik. 

Ad logön omi, äbüogolom föfio, ed ägrämom 
ini murbabim; ibä us ämutom beigolön. 

Ven Yesus ikömom tö top et, älölogom, älogom 
omi, ed äsagom: «O Zachaeus! Kömolöd suniko 
donio, ibä mutob lotädön adelo ini dom olik». 

Änexänom spido se bim, ed ägetedom fredo omi. 

E valans, kels älogons atosi, ämurons, ed 
äsagons: «Elotom lä sinan». 

E Zachaeus älügolom lü Söl, ed äsagom: 
«Ekö! legivob lafi dalabotas obik pöfanes, o 
Söl! ed if ecütob flagedo eki, ogegivob ome 
foliko atosi». 

Tän Yesus äsagom ome: «Daben eledutikon lü dom 
at; i om binon ga son ela Abraham; 

ibä Son mena ekömom ad sukön ed ad savön 
utosi, kelos pipäridikon». 

Ven älilons atosi, äläükom parabi, bi äbinons 
nilü «Hierusalem» ed äniludons, das regän 
Goda öpubon sunädo. 

Äsagom kludo: «Man lemotedik ätävom lü län 
fagik, ad dagetön diniti regik, ed ad gegolön 
pos atos. 

Tän ävokom hidünanis deg okik, ägivom omes 
pounis deg ed äsagom omes: Tedolsöd me ats, jüs 
gekömob. 

Kesifans omik ähetons omi, ed älesedons 
legätanefi poso po om ko zötam: No vilobs, das 
vedom reg obas. 

Ven ägekömom, posä idagetob diniti regik, 
äbüedom kömön hidünanis, keles igivom moni, 
ad lelilön büsidi kinik alan omas idunom. 

Balidan äkömom, ed äsagom: O söl! poun olik 
eprodon gaenodi pounas deg. 

Äsagom ome: Gudö! o dünan ritik! Bi ebinol 
fiedik in büsid vemo smalik, olabol nämädi 
tefü zifs deg. 

I telidan äkömom ed äsagom: poun olik, o söl! 
eprodon pounis votik lul. 

I atane äsagom: Labolöd i ol nämädi tefü zifs 
lul! 

E votan äkömom ed äsagom: O söl! ekö! is poun 
olik binon. Ekipedob oni in särvätül, 

ibä ädredob demü ol, bi binol men sevärik: 
sumol uto, kö no ekipidol, e klopol uto, kö no 
esovol. 

Äsagom ome: Ko vöds lönik olik omicödob oli, o 
dünan badik! Äsevol-li, das binob men sevärik, 
kel sumob uto, kö no ekipidob, das klopob uto, 
kö no esovob? 

Sekü kis üfo no ekipidol-li moni ini banköp? 
Tän ögesumob oni ko fien, ven ügekömob dönu. 

Tän äsagom züstanölanes: Desumolsöd de om 
pouni, e givolsöd oni ome, kel labom pounis deg! 

(Äsagons ome: O söl! labom pounis deg). 

Ibä sagob oles: Alane, kel dalabon, pogivos; de 
on, kel no dalabon, utos podesumon, keli dalabon. 

Ab neflenis ut oba, kels no ävilons, das övedob 
hireg onas, dugolsöd isio, e deiflapolsöd onis 
lo ob»! 

Posä isagom atosi, äfövom tävi okik lü 
Hierusalem. 

Ven ikömom nilü Bethphage e Bethania len bel, 
kel panemon Learabel, älesedom teli tidäbas 
okik, 

äsagölo: «Gololsöd lü vilag visü obs; ven 
nügolols ini on, otuvols us cuküli pefimatanöl, 
su kel neföro men eseadon. Livükolsöd oni, e 
dugolsöd oni isio! 

Ed if ek säkonöv oles: Sekü kis livükols-li 
oni? mutols sagön: Söl neodom oni». 

Lesedäbs ädegoloms, ed ätuvoms osi, soäsä 
isagom osi omes. 

E ven älivükoms cuküli, dalabans äsagons omes: 
«Sekü kis livükols-li cuküli? 

Äsagoms: «Söl neodom oni». 

Tän ädugoms oni lü Yesus, äjedoms klotis oksik 
sui cukül, ed äseidoms Yesusi sui on. 

Ven älaimonitom, äseatenükoms klotis oksik sui 
veg. 

Töbo ikömom tö degolöp Learabela, e mödot 
lölik tidäbas äprimon ad lelobön ko vög 
laodik Godi, demü milags valik, kelis ilogons. 

Äsagoms: «Pabenedomös utan, kel kömom: reg 
sekü nem Goda! püd binonös in sül, e stim in 
top löpikün»! 

Farisetans semik se menamödot äsagoms ome: «O 
Mastan! blamolöd tidäbis olik»! 

Ab ägesagom: «Sagob oles, if atans seilomsöv, 
tän stons ovokädonsöv». 

Ven änilikom zifi, ed älogom oni, ädrenom dö 
on, 

ed äsagom: «Dasevolös i ol ün del ola utosi, 
kelos dünon ad püd olik! Ab nu atos peklänedon 
pro logs olik. 

Ibä dels okömons pro ol, ün kels neflens olik 
olöbumons zü ol daemi, onüfärmükons oli, ed 
odränälons oli; 

opäridükons oli e cilis in ol, e no oletons 
stoni bal su votik; bi no edasevol timi, ün kel 
God evisitom oli». 

Ven ikömom ini tem, äprimom ad semofön se on 
utanis, kels äselons ed äremons. 

Äsagom ones: «Epenoy: Dom oba obinon plekadom; 
ab ols emekols oni ravanaspadädi». 

Aldeliko älejonom in tem, e lekultans e 
bibinolavans ästeifoms ad päridükön omi; ed i 
veütikans pöpa; 

ab no ätuvoms medi ad dunön bosi; ibä pöp 
lölik äslopikon omi, if älilon omi. 

KAPIT : XX 

Ün bal delas et, ven älejonom pöpe in tem, ed 
äpredom gospuli, lekultans e bibinolavans 
äkömoms ko bäldikünans lü om, 

ed äsagoms ome: «Sagolöd obes: Sekü gitod 
kinik dunol-li atosi, u kim egevom-li ole gitodi 
at»? 

Ägesagom omes: «Osäkob oles i bosi, 
gespikolsöd obe! 

Bluned ela Ioannes, äbinon-li se sül u se 
mens»? 

Äkonsäloms ninälo: «If sagobs: se sül, tän 
osäkom: kikodo üfo no ekredols-li omi? 

Ed if sagobs: se mens, tän pöp lölik ostonon 
obis, ibä lecedon, das Ioannes äbinom 
profetan». 

Klu ägespikoms: «No sevobs osi». 

E Yesus äsagom omes: «Tän i ob no sagob oles, 
sekü gitod kinik dunob atosi»! 

Tän äprimom ad konön pöpe parabi sököl: «Ek 
ämeikom vitidagadi, äbailom oni feilanes, ed 
äblibom lunüpo in foginän. 

Ed ün tim pötik älesedom lü feilans hidünani, 
dat ögivoms ome dili klopota vitidagada, ab 
äflapoms omi, ed ämolesedoms omi nen dil 
klopota. 

Nu älesedom nog hidünani votik, ab i atani 
äflapoms ed älukofoms, ed ämolesedoms omi nen 
dil klopota. 

Kilidnaedo älesedom lü oms lesedäbi, ab i atani 
ävunoms, ed äsejedoms omi. 

Nu söl vitidagada äsagom: Kisi odunob-li? 
Olesedob soni palöföl obik; if logoms omi, bo 
ospaloms omi. 

Ven feilans älogoms omi, ävätäloms ko ods, ed 
äsagoms: Atan binom geran. Deidobsöd omi, dat 
gerot ledutikonös lü obs! 

Äsejedoms omi se vitidagad ed ädeidoms omi. Kisi 
täno söl vitidagada odunom-li? 

Okömom, odeidom feilanis et, ed ogivom vitidagadi 
votanes». Ven äliloms atosi, äsagoms: «Atos no 
jenonös»! 

Älülogom omis, ed äsagom: «Kisi täno bibavöd 
at sinifon-li? Ston, keli bumans emojedoms, evedon 
gulaston». 

Alan, kel falon sui ston et, otrovon; utani, sui 
kel falon, otroivon». 

Tü düp et lekultans e bibinolavans ästeifoms ad 
bemastikön omi, ab ädredoms pöpi; ibä 
äsuemoms, das isagom parabi at demü oms. 

Älükoms kludo omi, ed älesedoms lükanis, kels 
äbitoms as ritans, ad küpodön sagodi miplitik 
da om, dat ökanoms lovegivön omi cifode e 
nämäde guverala. 

Äsäkoms ome: «O Mastan! sevobs, das spikol 
stedälo, e lejonol no demölo pösodi, ab tidol 
ma verat vegami lü God; 

pedälos-li, u no pedälos-li obes ad pelön tripi 
lampöre»? 

Ädaseivom diseini lukäfik omsik, ed äsagom 
omes: «Kikodo blufodols-li obi? 

Jonolöd obe denari! Magoti kima, e supenädi 
kinik, at labon-li»? Äsagoms: «Lampör». 

Tän äsagom omes: «Givolsöd täno lampöre uti, 
kel duton lü om, e Gode uti, kel duton lü God»! 

So no äfägoms ad küpodön lo pöp sagodi 
miplitik de om; ed ästunölo dö gesagod omik, 
äseiloms. 

Tän anans sadukanas, kels nooms lelifikami, 
äkömoms lü om, ed älonüloms säki at: 

«O Mastan! «Moyses» ebüdülom obes: If ek kel 
labom jimatani deadom nencilo, tän blod omik 
mutom matikön ko vom et, e fatön posbinanis 
blode okik. 

Seimna blods vel ädabinoms; balidan isumom 
jimatani, ed ädeadom nencilo; 

3O. e telidan, kel älabom vomi at, ädeadom 
nencilo; 

i kilidan elabom ofi; e leigoso velans valik; no 
äposbinükoms cilis, ven ädeadoms. 

Fino i vom ädeadof. 

Pö lelifikam, kim omas täno olabom ofi as 
jimatan? Ibä velans valik elaboms vomi at». 

Yesus äsagom omes: «cils vola at matikons e 
pamatükons; 

ab utans, kels palecedons digädiks ad kompenön 
in vol votik, e pö lelifikam se deadans, no 
matikons e no pamatükons. 

Ibä kanons i no deadön; ibä sümedons silanans; 
e bi binons cils lelifikama, binons cils Goda. 

E das deadans olelifikons, i Moyses ejonädom lä 
fotül bramarubudas, ven sagom: Söl: God ela 
Abraham, God ela Isaac ä God ela Iacob! 

God ga no binom God deadanas, ab lifölanas: ibä 
valans lifons pro om». 

Tän bibinolavans semik ägesagoms: «O Mastan! 
esagol verätiko». 

E no plu äkünoms ad säkön ome bosi. 

Nu äsagom omes: «Lio kanoy-li sagön, das 
Kristus binom Son ela David? 

E David it sagom in buk psamas: Söl esagom söle 
obik: Seadolöd detü ob, 

jüs useitob neflenis olik äsä futabami pro futs 
olik. 

David nemom kludo omi söli; lio üfo binom-li son 
omik»? 

Lilamü pöp lölik äsagom tidäbes okik: 

«Prüdolsöd demü bibinolavans, kels löfiloms 
ad zispatön in klotem gravik, ed ad paglidön su 
maket, ad seadön föfo in sünagogs, ed ad 
labülön pladis löpikün pö fideds, 

kels luslugoms domis jiviudanas, e jino plekoms 
lunüpo. Odagetoms cödeti plüo gretikumi». 

KAPIT : XXI 

Ven älölogom, älogom lieganis, kels änüjedons 
legivotis oksik ini sakrifamonabog, 

ed i jiviudani pöfik, kel änüjedof ini on 
fenigis tel. 

Tän äsagom: «Vö! sagob oles, jiviudan et 
enüjedof mödikumo ka votans valik; 

ibä atans valik egivons ini monabog asä legivoti 
Gode bosi de bundan oksik, ab of egivof de pöf 
okik vali, keli älabof, monemi lölik okik». 

Ven semans äsagons dö tem, das pidekon me stoins 
jönik e lepromalegivots, äsagom: 

«Tefü uts, kelis logols us, dels ökömons, das 
ston no bal oblibon su votik, das ston nonik 
oreton, kel no podebreikon». 

Ad atos äsäkoy ome: «O Mastan! kitimo atos 
ojenon-li? e kis obinon-li mal, das tim ekömon, 
das atos ojenon»? 

Ed äsagom: «Küpälolsöd, das no pabätodols! 
ibä mödikans okömoms ko nem obik, ed osagoms: 
ob binob utan, kel ökömom, e tim binon nilik! No 
sökolsöd omi! 

Ven olilols dö krigs e voluts, no vedolsöd 
dredäliks! ibä dins valik at mutons jenön 
büfiko, e nog fin no okömon sunädo». 

Tän äsagom ones: «Net ovolutikon ta net, e 
regän ta regän. 

Taladrems vemik odabinons in tops mödik, e päst 
e faemaditret; pubods dredabik e milagamals gretik 
in sil ojenons. 

Ab büä atos valik jenon, ogleipoy olis, 
opöjutoy olis, oloveblinoy olis lü sünagogs e 
fanäböps, ed odugoy olis lo regs e 
proviniguverans, bi labols nemi obik. 

Fino omutols sagön lekoefi. 

Desinolsöd täno, ad no kudön büo ninälo, vio 
ojelodols olis! 

ibä ogevob oles fägi e sapi ad jelodön olis, 
sodas nek taanas olsik oplobon ta atos, ed okanon 
taspikön oles. 

Sio polovegivols fa pals, blods, röletans e 
flens, ed anans olas podeidols, 

e pohetols fa valans, bi labols nemi obik. 

Ab her no bal kapa olsik omoikon; 

dub laidäl olsik odakipols lifi olsik. 

Ven logols, das Hierusalem pazüon dub milits, 
tän sevols, das distuk ona binon nilik. 

Täno utans, kels binons in Yudän fugonsöd lü 
bels; utans, kels binons in zif setevonsöd, ed 
utans, kels binons in länäd no nütevonsöd ini 
on! 

Ibä ats binons dels vindita, dat val pafölonöd, 
kel pepenon in bibapenäds valik! 

Vi! lü voms grodik e sügöls ün dels et! Ibä 
ditret vemik obinon su taled, e zun dö pöp at. 

Ofalons dub köted gläva, e pomodugons as 
krigafanäbs lü nets valasotik, e Hierusalem 
podästepon fa pagans, jüs tims paganas 
upasetikons. 

Mals opubons in sol, in mun, in stels; e su taled 
pö pagans dredäl obinon, e däsper dub lenoid 
mela e levefas, 

du mens lienetikons sekü dred e spets utosa, 
kelos odrefon volanefi; ibä näms süla 
ovakulons. 

Tän oloegoy kömön Soni mena su lefog ko nämäd 
e glor mödiks. 

Ven dins at primons ad jenön, logolsöd täno 
löpio, e tovülolsöd kapis olsik, ibä libükam 
olas binon nilik». 

I äsagom ones parabi: «Logolsöd lü figabim e 
bims votik valik! 

Sosus loegols sprötön onis, suemols ito, das 
hitüp binon nilik. 

Leigo if logols, das dins et jenons, osevols, das 
regän Goda binon nilik. 

Vö! sagob oles, menäd at no pasetikon, büä val 
ujenon. 

Sil e tal opasetikons, ab vöds obik no 
opasetikons. 

Demolsöd olis it! No belodolsöd ladälis olsik 
me dajuit, briet e kuds taledik, das del et no 
kömonöd no pespetölo pro ols! 

Ibä okömon äsä träpakäfod pro mens valik su 
taled lölik. 

Galedolsöd kludo laiduliko, e plekolsöd, das 
binolsös digädiks ad skeapön se val at, kel 
okömon, ed ad dajonön olis lo Son mena»! 

Delo älejonom in tem; neito äsegolom ed ästebom 
su bel, kel panemon Learabel. 

E pöp valik äkömon gödo lü om in tem ad 
lelilön omi. 

KAPIT : XXII 

Zäl bodas no pefemükölas, kel panemon pajad, 
änilikon. 

E lekultans e bibinolavans äsukoms medi, vio 
ödeidoms omi; ibä ädredoms demü pöp. 

Nu diab änügolom ini Iudas, kel pänäinemom: di 
Iscariot, balan degtelanas. 

Äkömom lü lekultans e cifs tema ad bespikön ko 
oms, vio ölovegivom omi omes. 

Äfredoms dö atos, ed äsludoms ad givön ome 
moni. 

Äbaivögom ko atos, ed äsukom pöti, ad 
lovegivön omi nensevü menamödot. 

Ven del bodas no pefemükölas ikömon, tü kel 
pajadajipül ämuton pasakrifön, 

älesedom eli Petrus ed eli Ioannes, ed äbüdom 
omes: «Gololsöd ad mökön obes pajadi, dat 
kanobsös fidön»! 

Äsagoms ome: «Kiöpo vilol-li, das blümükobs 
oni»? 

Äsagom omes: «Ekö! ven nügolols ini zif, ek 
okosgolom olis, kel polom vatalufladi. Sökolsöd 
omi lü dom, ini kel nügolom, 

e sagolsöd söle doma: Mastan säkom ole: Kitopo 
fidalecem binon-li, kö kanob fidön pajadi ko 
tidäbs obik? 

Ed ojonom oles us löpalecemi peblümüköl. 
Preparolsöd oni us»! 

Ägoloms, ed ätuvoms osi, soäsä isagom osi 
omes. 

Ven äbinos düp pötik, älenseitom oki, e 
tidäbs ko om. 

Tän äsagom omes: «Edesirob vemo ad fidön 
pajadi at ko ols bü suf obik. 

Ibä sagob oles, das no plu ofidob osi, büä 
pufölon in regän Goda». 

Tän äsumom köpi, ädanisagom dö at, ed 
äsagom: «Sumolsöd ati, e seagivolsöd oni bevü 
ols! 

Ibä sagob oles, das no plu odrinob denu de vaet 
vitidabäla, jüs regän Goda ukömon». 

Pos atos äsumom bodi, äsagom dani dö at, 
äbreikom oni, ägivom oni omes, ed äsagom: «At 
binon koap obik, kel pagivon pro ols; dunolsöd 
atosi, ad mebön obi»! 

Leigo äsumom köpi, posä ifidoms, ed äsagom: 
«Köp at binon diatek nulik in blud obik, kel 
paspilon pro ols. 

Ab ekö! nam utana, kel trätom obi, binon ko ob 
len tab. 

Son mena omogolom sio ma utos, kelos pesludon, ab 
vi! pro men et, fa kel palovegivom». 

Ed äprimoms ad säkön odes, kim omas ödunom 
atosi. 

Nu bevü oms feit ädavedon tefü säk, kim omas 
äbinom gretikün. 

Ed äsagom omes: «Regs netas reigoms onis, ed 
utans, kels laboms nämädi tefü ons, panemons 
benodans. 

Pö ols no binos so; ab utan, kel binom gretikün 
bevü ols, binomöd smalikün! e cif binomöd 
äsä utan, kel bötom! 

Kim binom-li gretikum; utan-li, kel seatom len 
tab, ud utan-li, kel bötom? Utan, kel lenseatom, 
vo-li? Ab ob binob bevü ols äsä utan, kel 
bötom. 

Binols utans, kels ai eblibols lä ob pö blufods 
obik. 

Gerükotob oli me reig, leigoäsä Fat obik 
egerükotom obi me on; 

dat dalols fidön e drinön len tab obik in regän 
obik, e, seadölo su trons, dalols cödön tefü 
tribüts degtel Yisraeläna». 

E Söl äsagom: «O Simon, Simon! Ekö! diab 
esteifom ad sibön olis äsä vuiti; 

ab eplekob pro ol, das lekred olik no 
leläsikonös, e ven seimna uninälikol, 
nämükolöd täno svistis olik»! 

Äsagom ome: «O Söl! klienob igo ad fanäbikön 
e deadön ko ol». 

Ab äsagom ome: «Sagob ole, o Petrus! higok no 
okravom adelo, büä unool kilna, das sevol obi». 

Fovo äsagom omes: «Ven älesedob olis nen böb, 
nen tävasakäd, nen juks, enelabols-li bosi»? 
Äsagoms: «Nosi». 

Tän äsagom omes: «Ab nu, if labol böbi, 
kesumolöd oni, leigo tävasakädi, ed if no labol 
glävi, selolöd kloti olik, e remolöd bali! 

Ibä sagob oles, das utos, kelos pepenon, muton 
pafölön pö ob: Pedütedom bevü midunans. Ibä 
pö ob fin kömon». 

Atans äsagoms: «O Söl! ekö! is glävs tel 
dabinons». Äsagom omes: «Ats saidons». 

Äsegolom se zif, ed ägolom ma kösöm lü 
Learabel; i tidäbs omik äsökoms omi. 

E ven ikömom us, äsagom omes: «Plekolsöd ad no 
pablufodön»! 

Om it äfagikom de oms zao mö fagot stonijeda, 
äkienom, ed äplekom: 

«O Fat! If vilol atosi, leadolös beigolön köpi 
at de ob! ab no vil obik, ab vil olik jenonös»! 

Tän silanan se sül äpubom lo om, kel 
äkuradükom omi. 

Pädrefölo dub dadredäl, äplekom ai 
lefäkälikumo, e suet omik ävedon äsä 
bludatofs, kels äfalons sui glun. 

Ven älöädom pos plekam, ed äkömom lä 
tidäbs, ätuvom omis äslipölis sekü lüg, 

ed äsagom omes: «Lio slipols-li? Löädolsöd, e 
plekolsöd ad no pablufodön»! 

Du nog äspikom, ekö! menamödot älükömon, e 
man labü nem: Iudas: balan degtelanefa, 
äfogolom, ed älüstepom lü Yesus, ad kidön 
omi. 

E Yesus äsagom ome: «O Iudas! trätol-li Soni 
mena me kid»? 

Ven utans, kels äbinoms ko om, älogoms utosi, 
kelos äjenon, äsagoms: «O Söl! odaflapobs-li 
me glävs»? 

E balan omas ädrefom hidünani dalekultana, ed 
ädecöpom lili detik omik. 

Ab Yesus ägespikom: «Stopolsöd! no dunolsöd 
fovo»! 

Ädoatom lili ed äsanom oni. 

Lü lekultans, cifs tema, e bäldikünans, kels 
älügoloms lü om, äsagom: «Esegolols-li ko 
säbs e klöbs äsä ta ravan? 

Ven äbinob aldeliko lä ols in tem, no etenükols 
nami ad gleipön obi. Ab at binon düp pötik olas 
e nämäd daga»! 

Ägleipoms omi, ämodugoms omi, ed äblinoms omi 
lü dom dalekultana, du Petrus äsökom fago omis. 

Ven ifilidoms fili in yad, ed iseidoms okis lä 
at, i Petrus iseidom oki bevü oms. 

Jipul, kel äloegof seadön omi lä fil, 
älülogof omi japäliko, ed äsagof: «I atan 
äbinom lä om». 

Ab änoom osi, ed äsagom: «No sevob omi, o 
vom»! 

Pos brefüp, votan, kel älogon omi, äsagon: «I 
ol binol balan omas». Ab Petrus äsagom: «O men, 
no binob utan». 

Latikumo zao mö düp bal, votan älesiom: 
«Veratö! atan äbinom lä om, ibä binom i 
Galileyänan». 

E Petrus äsagom: «O men! no sevob utosi, kelosi 
sagol». E sunädo, du nog äspikom, higok 
äkravom. 

Söl ägüflekom oki, ed älülogom eli Petrus. 
Tän Petrus ämemom sagodi Söla, kel isagom: 
«Büä higok kravom, unoädol adelo kilna obi». 

Ägolom plödio, ed ädrenom biedäliko. 

Mans, kels ädakipoms Yesusi, äkofoms ed 
äflapoms omi. 

Ätegoms omi me klot, äflapoms sui logod omik, ed 
äsagoms: «Profetolöd! Kim eflapom-li oli»? 

Ed äsagoms omes slänis votik mödik. 

E ven del ivedon, bäldikünans pöpa, lekultans e 
bibinolavans äkobikoms, ädugoms omi ini 
sanhedrin, 

ed äsagoms: «If binol Kristus, sagolöd osi 
obes»! Äsagom omes: «If sagob osi oles, no 
okredols obi, 

ed if säkob oles bosi, no ogespikols obe, u no 
olivükols obi. 

Denu Son mena oseadom tö flan detik nämäda 
Goda». 

Tän valans äsagoms: «Binol-li üfo Son Goda»? 
Äsagom omes: «Sagols osi; binob utan». 

Tän äsagoms: «Sekü kis neodobs-li nog 
temunodi? Obs it elilobs ga osi se mud lönik 
oma». 

KAPIT : XXIII 

Pos atos, menamödot lölik älöädon ed ädugon 
omi lü Pilatus. 

Äprimoms ad kusadön omi; äsagoms: «Eküpodobs, 
das pöladugom pöpi, das neletom oni ad pelön 
tripi lampöre, sagölo, das binom Kristus, reg». 

Pilatus nu äsäkom ome: «Binol-li reg yudanas»? 
ed ägespikom: «Sagol osi». 

Pilatus äsagom tän lekultanes e menamödote: 
«No küpob döboti in man at». 

Ab älesioms nog dranikum_-o «Volutükom pöpi 
dub lejon omik in Yudän lölik, eprimölo in 
Galileyän jü top at». 

Sosus Pilatus älilom dö Galileyän, äsäkom, va 
äbinom Galileyänan. 

E ven älelilom, das äbinom se ziläk ela 
Herodes, älesedom omi lü Herodes, kel äbinom 
ebo ün tim et in Hierusalem. 

Ven Herodes älogom Yesusi, äfredom vemo; ibä ya 
lunüpo idesirom ad logön omi, demü utos valik, 
kelosi ilelilom dö om, ed äspelom ad loegön 
duinön omi milagi seimik. 

Älonülom kludo ome säkis mödik, ab no 
ägespikom ome. 

Lekultans e bibinolavans ästanoms us, ed 
äkusadoms omi vemo. 

E Herodes, ko soldats okik, äkofom ed älukofom 
omi, ädekom omi me klot nidik, ed ägelesedom omi 
lü Pilatus. 

Tü del et Herodes e Pilatus ävedoms flens, ibä 
ibinoms büikumo nefleniks ta od. 

Nu Pilatus äkobovokom lekultanis, cifodanis e 
pöpi, 

ed äsagom ones: «Eblinols mani at lü ob, asä 
eki, kel epöladugom pöpi, ab ekö! edasäkob lo 
ols omi, ab no cedob omi döbiki demü utos, 
kelosi kusadols ome. 

I no Herodes, ibä elesedob olis lü om, ed ekö! 
nos pedunon fa om, demü kel döbom ad padeidön. 

Klu posä getom flapemi, ostadükob libio omi». 

(17. Timü zäladel ämutom gevön plidü pöp 
libi balane). 

Ab menamödot ävokädom: «Moükolöd omi! 
Gevolöd demü obs libi ele Barabbas! 

kel äbinom utan, kel demü volut in zif ijenöl, 
e demü sasen, pifanäböpom. 

Pilatus, kel äklienom ad stadükön libio Yesusi, 
älüvokädom kludo dönu omes, 

ab ävokädoms: «Krodolöd! krodolöd omi»! 

Kilidnaedo äsagom omes: «Badikosi kinik 
edunom-li üfo? Eküpob döboti nonik in om, sekü 
kel meritom ad padeidön. Klu posä ugetom 
flapemi, ostadükob libio omi». 

Ab äflagoms aiplu lelaodiko, das ämutom 
pakrodön, e vokäd omas e lekultanas ävedon 
levemik. 

Tän Pilatus äsludom, ad fölön flagi omsik. 

Ästadükom libio mani, kel pifanäböpom demü 
volut e sasen, e kela libükami iflagoms, ed 
älovegivom Yesusi ma desir omas. 

Ven äsedugoms omi, ägleipoms eli Simon seimik se 
Cyrene, kel äkömom de läned, ed ämütoms omi 
ad polön krodi po Yesus. 

Mödot gretik pöpa äsökom omi, bevü kel voms 
äbinofs, kels äflapofs okis ui blöt, ed 
äplonofs omi. 

E Yesus äflekom oki lü ofs ed äsagom: «O dauts 
di Hierusalem! no drenolsöd dö ob, ab drenolsöd 
dö ols it e dö cils olsik! 

Ibä ekö! dels okömons, ün kels osagoy: beatiks 
atans binons, kels binons nefluköfiks; bälids 
kels no emotons; dögs, kels no esügons. 

Tän osagoy beles: Falolsöd sui obs! e lubeles: 
Fegolsöd obis! 

Ibä, if dunoy atosi ko boad grünik, ad kis 
oreifoy-li täno boadi sigik»? 

Nog midunans tel pämodugoms ko om ad padeidön. 

Ven ikömoms tö top, kel panemon kranatop, 
äkrodoms us omi e midunanis tel; balani 
detaflanü, e votani nedetaflanü om. 

E Yesus äsagom: «O Fat! Pardolös omes atosi! 
ibä no sevoms, kisi dunoms». Äseadiloms 
kübädamo klotis omik. 

Pöp ästanon ad lülogön atosi, e ko on i cifs 
äkofoms omi, sagölo: «Votanis esavom, savomöd 
nu oki it! if binom-la Kristus Goda, Väläb». 

I soldats äkofoms omi, ägoloms lü om, ed 
äblinoms ome vinigi, 

ed äsagoms: «If binol reg yudanas, savolöd oli 
it»! 

E sus om nüpenäd ädabinon, pepenöl me tonats 
Grikänik, Romänik e hebreyik: ATAN BINOM REG 
YUDANAS. 

Balan midunanas pikrodöl äsagom slänölo ome: 
«If binol Kristus, savolöd täno oli it ed 
obis»! 

Ab votan äblamom omi, ed ägesagom: «No 
dredol-li Godi, nu sufol pönodi ot? 

Ed obs gideto; ibä edagetobs mesedi pemeritöl, 
ab om edunom nosi negidöfik». 

I äsagom Yesuse: «Memidolös obi, ven ukömol 
ini regän olik»! 

Ed äsagom ome: «Vö! sagob ole, adelo obinol ko 
ob in parad». 

Äbinos zao düp mälid, e dag ädavedon love 
taled lölik, jü düp zülid, 

sol ädagikom, e körten in tem äsleaton zänodo 
telio. 

E Yesus ävokädom me vög laodik: «O Fat! ini 
nams olik lovegivob lani obik». E me vöds at 
ädeadom. 

Ven kapiten älogom utosi, kelos äjenon, 
älelobom Godi ed äsagom: «Jenöfö! man at 
äbinom ritik». 

E posä menamödot lölik, kel ikobokömon ad 
ogön atosi, elogon utosi, kelos ijenon, ägegolon 
oki sui blöt äflapölo. 

Sevädans valik omik, ed i voms, kels isökofs omi 
de Galileyän, ästanons fagoto ad logön atosi. 

Ed ekö! man, Ioseph penemöl, liman konsälalefa, 
man gudik ä ritik, 

(kel no ikompenükom konsälami e dunis omsikis) 
se Arimathaea: zif yudanas, ädabinom; äbinom 
man, kel i äspetom regäni Goda. 

Atan ägolom lü Pilatus, ed äbegom ome koapi 
Yesusa. 

Ädesumom oni, ävilupom oni ini diled 
linumastofa, ed äseitom oni ini sepül ini klif 
pesecöpöl, in kel nog nek iseiton. 

Äbinos fridel; jabat äprimon. 

Voms, kels ikömofs ko Yesus se Galileyän, 
äsökofs, älogofs sepüli, e vio koap omik 
pänüseiton. 

Posä igegolofs, ämökofs stöfis benosmelik e 
miri; e tü jabat ätakädofs ma büded. 

KAPIT : XXIV 

Tü del balid viga, ägolofs, ko votans anik, 
mugödo lü sepül ko stöfs benosmelik, kelis 
imökofs. 

Ätuvofs stoni pidejapodöli der sepül, 

e ven inügolofs ini on, no ätuvofs koapi Söla: 
Yesus. 

Ed ekö! du nog vätälofs ninälo, kisi ämutofs 
tikön tefü atos, mans tel in klotem nidik 
ästanoms lä ofs. 

Ven ädredikofs vemo, ed äblegükofs logodis 
oksik taledio, äsagoms ofes: «Lio sukols-li 
lifölani bevü deadans. 

No binom is, ab elelifikom. Memolsöd utosi, 
kelosi esagom oles, ven nog äbinom in Galileyän! 

Son mena mutom palovegivön ini nams menas sinik, 
e pakrodön, ed olelifikom tü del kilid». 

Nu ämemofs vödis omik. 

Ven igegolofs de sepül, änunofs atosi valik 
degbalanes e votanes valik. 

Jiatans äbinofs Maria di Magdala, Ioanna e Maria: 
mot ela Iacobus; e jiutans, kels äbinofs ko ofs 
änunofs osi paostolanes. 

Älecedoms utosi, kelosi äsagofs, luspikoti 
vagöfik, e no äkredoms ofis. 

(12. Ab Petrus älöädom ed ägolom lü sepül, 
äbiegädom, ed äloegom seatön te flabis 
linumik; ädegolom ed ästunom ninälo dö utos, 
kelos ijenon). 

Ab ekö! Tel omas ägoloms ün del ot lü vilag 
Emmaus penemöl e topöl fagotü hols tel de 
Hierusalem. 

Äspikoms ko od dö dins valik, kels ijenons. 

E du äspikoms so, ed äcänoms tikodis, Yesus it 
äkömom lä oms, ed äkegolom ko oms. 

Ab logs omsik no äfägons ad memosevön omi. 

Ed äsagom omes: «Dö kis spikols-li vegamo so 
jäfädiko ko od»? e sekü kis binols-li 
lügiks»? 

Balan omas, kela nem binon: Cleophas, äsagom ome: 
«Binol-li soelan, kel stebol in Hierusalem, e no 
sevol utosi, kelos ejenon us ün dels at»? 

Äsagom omes: «Kis-li üfo»? Ed äsagoms ome: 
«Dins tefü Yesus di Nazareth, kel äbinom 
profetan, e nämöfik me vöds e duns lo God e 
pöp lölik; 

e jenot, vio lekultans e bäldikünans obsik 
ecödetoms omi ad deadön, ed ekrodoms omi. 

Äspelobs, das äbinom man, kel ölibükom 
Yisraeläni. E nu ya dels kil epasetikons, das 
atos valik ejenon. 

I voms anik se sogod obsik ebluvükofs obis; 
ebinofs agödo lä sepül, 

no etuvofs funi omik, ed ekömofs ad konön obes, 
das elabofs igo pubodi silananas, kels äsagoms, 
das lifom. 

Anans obas egoloms täno lü sepül, ed etuvoms 
dinis, soäsä voms isagofs; ab omi no elogoms». 

Tän äsagomomes: «O nentäläktans! kels labols 
ladäli trögik pö lekred utosa, kelosi profetans 
esagoms. 

Kristus no ämutom-li sufön atosi ad nügolön 
ini glor okik»? 

Nu äprimom ad plänön omes de Moyses e de 
profetans valik utosi, kelos pepenon tefü o in 
penäds valik. 

Somo änilikoms lä vilag, lü kel ägoloms, ed 
ädunom, äsva ävilom fövön vegami okik. 

Ab ävüdoms omi draniko, sagölo: «Blibolös lä 
obs! ibä binos tio soar; del ya finikon». Tän 
ägolom ninio ad blibön lä oms. 

E ven älenseatom, äsumom bodi, äbenedom oni, 
äbreikom oni, ed älovegivom oni omes. 

Nu logs omsik pämaifükons, ed ämemosevoms omi. 
Ab änepubom se logam omsik. 

Äsagoms ode: «Ladäl obsik no päfäkükon-li 
ven äspikom dü vegam ko obs, ed äplänom 
bibapenädis»? 

Sunädo älöädoms, ed ägegoloms lü Hierusalem, 
kö ätuvoms degbalanis, ed utanis, kels iläikoms 
lä oms, du ikobikoms. 

Äsagoms: «Jenöfö! Söl elelifikom ed epubom lo 
Simon». 

Ed äkonoms utosi, kelos ijenon dü vegam, e vio 
pämemosevom fa oms dub breik boda. 

Ven äspikoms dö atos, äbinom zänodü oms, ed 
äsagom: «Püd binonös lü ols»! 

Äjekoms, ed äcedoms dredo, ad logön späki. 

Ab äsagom omes: «Kio ebluvikols! e sekü kis 
dots valasotik süikons-li in ladäl olsik? 

Logolsöd namis e futis obikis! Binob utan. 
Doatolsöd obi, e lülogolsöd obi! Ibä späk no 
labon midi e bomis, äsä logols, das ob labob». 

E ven äsagom atosi, äjonom omes namis e futis. 

E ven sekü fred no nog äkredoms, ed ästunikoms, 
äsagom omes: «No labols-li bosi ad fidön»? 

Ägivoms ome täno diledi fita pibaköl, e mieli 
mielaziöbema. 

Äsumom onis ed äfidom onis lo oms. 

Nu äsagom omes: «Atos binon utos, kelosi esagob 
oles, ven nog äbinob lä ols, das val, kel 
pepenon tefü ob in lonem ela Moyses, in penäds 
profetanas, ed in psams, muton pafölön». 

Tän äkleilükom dasevi omas, sodas äsuemoms 
bibapenädis, 

ed äsagom omes: «So epenoy, das Kristus 
ösufom,ed ölelifikom tü del kilid se deadans, 

e das ölenunoy stabü nem omik netes valik, 
leceni e pardi döbotas valik, äprimölo elanes 
di Hierusalem, 

ols binols temunans atosa. 

Ed ekö! sedob oles promi Fata obik: Oblibols in 
zif, jüs udagetols löpao nämädi». 

Tän äsedugom omis jü Bethania, ätovom namis 
okik ed äbenedom omis. 

Du äbenedom omis, äleditom de oms, e pälasumom 
ini sül. 

Äleplekoms omi, ed ägegoloms ko fred gretik 
dönu lü Hierusalem, 

ed äbinoms ai in tem, danölo e lelobölo Godi. 

GOSPUL MA IOANNES 

KAPIT : I 

Primo vöd ädabinon, e vöd äbinon in God, e 
vöd äbinon God. 

Si! vöd äbinon primao in God; 

val edavedon dub on, e nen on nos edavedon uta, 
kel edavedon. 

In on lif äbinon, e lif äbinon lit menas. 

Lit stralon ini dag, e dag no elasumon oni. 

Man äsüikom; pilesedom fa God; nem omik äbinom: 
Ioannes. 

Atan äkömom ad temunön; ad temunön tefü lit; 
dat valans ölekredons dub om. 

Om it no äbinom lit, ab ämutom temunön tefü 
lit. 

At binom lit veratik, kel, ini vol ekömöl, 
litükom meni alik. 

Äbinom in vol, vol idavedon dub om, e vol no 
esevon omi. 

Äkömom lü okikans, ed omikans no elasumons omi. 

Ab valanes, kels elasumons omi, egivom nämädi ad 
vedön cils Goda, sevabo utanes, kels elekredons 
nämätü nem omik; 

kels no pemotons sekü dabinäd menik, sekü desir 
mida, sekü vil mana, ab sekü God. 

Vöd evedon binäd midik, (ed elödom bevü obs ed 
elogobs glori omik, asä glori Sona baliko 
pemotöla Fata) fulü benäd e verat. 

Ioannes etemunom dö om, ed evokädom: «Om 
äbinom utan, tefü kel äsagob: Utan, kel kömom 
pos ob, esüikom bü ob; ibä ädabinom bü ob. 

Ibä se ful oma obs valik egetobs, benädi bal tä 
votik; 

ibä lonemi egetobs de Moyses, benäd e verat 
edavedons dub Yesus Kristus. 

Nek elogon föro Godi; Son baliko pemotöl, kel 
binom in vüm Fata, eplänom osi». 

So temunod de Ioannes äbinon, ven yudans 
ilesedoms se Hierusalem kultanis e levitanis lü 
om ad säkön ome: «Kim binol-li»? 

Ädasevom e no änoom; ädasevom: «No binob 
Kristus». 

Pos atos äsäkoms ome: «Kis binol-li täno? 
Binol-li Elias»? ägespikom: «Nö»! «Binol-li 
profetan»? Ed ägespikom: «Nö»! 

Tän äsagoms ome: «Kis binol-li? Mutobs ga 
blinön gespiki lü utans, kels elesedoms obis: 
Kisi sagob-li dö ol it»? 

Äsagom: «Binob vög utana, kel vokädom in 
däsärt: Kamükolsöd vegi pro Söl! soäsä 
profetan: Isaias esagom». 

Lesedäbs et nu äbinoms farisetans. 

Ed äsäkoms ome: «Sekü kis blunedol-li üfo, if 
no binol Kristus, ni Elias, ni profetan»? 

Ioannes ägesagom omes: «Blunedob me vat, ab 
zänodü obs balan dabinom, keli no sevol, 

balan, kel kömom pos ob, ab kel pesüikom bü ob, 
lo kel no digädob ad säsnalön jukaküiredi 
omik». 

Atos äjenon in Bethania votaflanü Iordanis, kö 
Ioannes äkösömom ad blunedön. 

Ven tü del sököl äloegom kömön Yesusi lü 
ok, äsagom: «Ekö! jipül Goda, kel moükom 
sinodis vola. 

Binom utan, dö kel esagob: Pos ob man kömom, kel 
pesüikom bü ob; ibä ädabinom büikumo ka ob. 

I ob no äsevob omi; ab, dat pösevädükom 
Yisraelänanes, ekömob ad blunedön me vat». 

E Ioannes ätemunom: «Eloegob donikön Lanali 
asä pijuni se sül, e blibön su om. 

E no äsevob omi, ab utan, kel elesedom obi ad 
blunedön me vat, esagom obe: Om, sui kel loegol 
donikön Lanali, e su kel at blibon, binom utan, 
kel blunedom me Saludalanal. 

Elogob osi, e temunob, das atan binom Son Goda». 

Tü del sököl, Ioannes ästanom dönu us, ko tel 
tidäbas okik. 

Ed älogölo lü Yesus, kel äbeigolom, äsagom: 
«Ekö! jipül Goda». 

E ven tidäbs tel et älieloms omi sagön atosi, 
äsökoms Yesusi. 

Ven Yesus nu ägüflekom oki, ed älogom, das 
äsökoms omi, äsagom omes: 

«Kisi sukols-li»? äsagoms ome: «O Rabinan! 
(tradutod atosa binon: O Mastan!) Kitopo 
lödol-li»? 

Äsagom omes: «Kömolsöd e logolsöd»! 
äkömoms kluo, ed älogoms topi, kö älödom, ed 
äbliboms dü del et lä om. Äbinos zao düp 
degid. 

Balan de tel, kels ililoms osi de Ioannes, ed 
isökoms Yesusi, äbinom Andreas: blod ela Simon 
Petrus. 

Ätuvom balido blodi okik: Simon, ed äsagom ome: 
«Etuvobs Mäsiati». (kela tradutod binon: 
Kristus). 

Ädugom omi lü Yesus. Yesus älülogom omi, ed 
äsagom: «Binol Simon: son ela Ioannes; ponemol: 
Cephas» (kel petradutöl binon: Petrus). 

Ven Yesus ävilom detevön tü del sököl lü 
Galileyän, äkolgolom eli Philippus, ed äsagom 
ome: «Sökolöd obi»! 

Philippus äbinom se Bethsaida: zif elas Andreas e 
Petrus. 

Philippus ätuvom eli Nathanael, ed äsagom ome: 
«Omi, dö kel Moyses in nomem e profetans 
epenoms, etuvobs, sevabo Yesusi: son ela Ioseph de 
Nazareth». 

Nathanael äsagom ome: «Bos gudik kanon-li 
kömön se Nazareth»? Philippus äsagom ome: 
«Kömolöd e logolöd»! 

Ven Yesus äloegom kömön lü ok eli Nathanael, 
äsagom dö om: «Ekö! jenöfo binom 
Yisraelänan, in kel cüt no dabinon». 

Nathanael äsagom ome: «Kiöpao sevol-li obi»? 
Yesus ägesagom ome: «Büä Philippus ävokom 
oli, elogob oli, ven äbinol dis figabim». 

Nathanael ägesagom ome: «O Rabinan! binol Son 
Goda; binol hireg Yisraeläna». 

Yesus ägesagom ome: «Evedol-li lekredan, bi 
äsagob ole, das elogob oli dis figabim? Ologol 
dinis gretikum». 

Äsagom i lü om: «Vö! vö! sagob oles, denu 
oloegols maifikön süli, e donikön e löpikön 
silananis Goda sui Son mena». 

KAPIT : II 

Tü del kilid matikamazäl ädabinon tö Cana in 
Galileyän; mot Yesusa äkomof us. 

I Yesus e tidäbs omik pivüdoms ad matikamazäl. 

Ven vin ädefon, mot Yesusa äsagof ome: «No 
labons vini». 

E Yesus äsagom ofe: «Sekü kis mutob-li jäfön 
me ob? o vom! Düp obik no nog ekömon». 

Mot omik äsagof hidünanes: «Dunolsöd utosi, 
kelosi osagom oles»! 

Nu ädabinons vatagefs bäsinik mäl, ma 
klinükamabüdüls yudanas us pipladöls, kelas al 
äninädon zao metretis tel u kil. 

Yesus äsagom omes: «Fulükolsöd gefis me vat». 
Äfulükoms onis jüi siem. 

Äsagom omes: «Kupolsöd nu oni, e blinolsöd oni 
lebötädale»! Ed äblinoms oni. 

Ven nu lebötädal ägutom vati, kel ivedon vin, 
no äsevom, kiöpao ikömon, ab hidünans, kels 
ikupoms vati, äsevoms osi, ävokom higami, 

ed äsagom ome: «Alan bötom balido vini 
gudikün, e ven brietons, vini läs gudiki; ab ol 
ekipedol gudiküni jünu». 

Milagi balid at Yesus äduinom tö Cana in 
Galileyän, ed ädasevädükom so glori okik, e 
tidäbs äprimoms ad lekredön omi. 

Pos atos ädegolom ko mot okik, blods okik e 
tidäbs okik lü Capharnaum, kö ästebons dü 
dels anik. 

Pajad yudanas äbinon nilik, e Yesus ätevom lü 
Hierusalem. 

Ven äloegom seadön in tem selanis bubas, jipas e 
pijunas, e monicänanis, 

Ämekom de jains lebati, ed äsemofom omis valik, 
ko jips e bubs se tem, ämojedom moni 
monicänanas, ed ädojedom tabis omsik. 

E pijuniselanes äsagom: «Moblinolsöd dinis et, 
e no vedükolsöd domi Fata obik leseladomi»! 

Tän tidäbs ämemoms, das epenoy: Zil pro dom 
olik luslugon obi. 

Yudans ägesagoms täno ome: «Mali kinik jonol-li 
obes as blöf, das dalol dunön atosi»? 

Yesus ägespikom omes: «Debreikolsöd temi at, ed 
olöbumob oni dönu ünü dels kil». 

Yudans ägespikoms ome: «ünü yels foldegmäl 
ebumoy temi at, ed ol olöbumol-li oni ünü dels 
kil»? 

Ab äspikom dö koap okik as tem. 

Ven ilelifikom kluo se deadam, tidäbs ämemoms, 
das isagom atosi; ed älekredoms penädis bibik, e 
vödi, keli Yesus ispikom. 

Ven äbinom in Hierusalem ün pajad pö zäl, 
mödikans ävedons lekrediks, bi älogons milagis, 
kelis äduinom. 

Ab Yesus no älükonfidom oki ones, bi ädasevom 
onis valik; 

ibä no äneodom, das ek ätemunon ome meni; om it 
vo äsevom utosi, kelos äbinon in men. 

KAPIT : III 

Farisetan seimik ädabinom, kela nem äbinon: 
Nicodemus; äbinom löpal yudanas. 

Atan äkömom neito lü om ed äsagom ome: «O 
Rabinan! sevobs, das ekömol demü God as tidan; 
ibä nek kanonöv duinön milagis, kelis eduinol, 
if God no binomöv ko on». 

Yesus ägespikom ome: «Vö! vö! sagob ole, ek, 
pläsif pamotonöv dönu, no kanon logön regäni 
Goda». 

Nicodemus äsagom ome: «Lio men kanon-li 
pamotön, ven labon ya bäldoti semik? No kanon ga 
gegolön dönu ini vüm mota okik, e täno 
pamotön»! 

Yesus ägesagom: «Vö! vö! sagob ole, if ek no 
pamotonöv se vat e lanan, no kanon nügolön ini 
regän Goda. 

Ut, kel pemoton se mid, binon mid: ed ut, kel 
pemoton se lanan, binon lanan. 

No stunolöd, das esagob ole, mutols pamotön 
dönu! 

Vien lebladon, kiöpio vilon; sio lilol toni onik, 
ab no sevol, kiöpao kömon, e kiöpio golon; so 
jenos pö alan, kel pemoton se lanan». 

Nicodemus äsagom ome: «Lio atos kanon-li 
jenön»? 

Yesus äsagom ome: «Binol tidal Yisraeläna, e no 
sevol-li atosi? 

Vö! vö! sagob ole, kelosi sevobs, utosi spikobs, 
e kelosi elogobs, utosi temunobs, e temunodi obsik 
no lüsumols. 

If no kredols dinis taledik, kelis lenunob oles, 
lio olekredols-li if lenunob oles dinis sülik? 

Nek elöpiovegon lü sül, äsä utan, kel 
edoniovegom se sül, sevabo Son mena, kel binom in 
sül. 

Leigoäsä Moyses elöpükom in däsärt sneki, so 
Son mena muton palöpükön, 

dat alan, kel lekredon omi, no päridikonös, ab 
labonös lifi laidüpik! 

Ibä so vemo God älöfom volanefi, das egivom 
Soni baliko pemotöli oka, dat alan, kel lekredon 
omi, no päridikonös, ab labonös lifi laidüpik! 

Ibä God no älesedom Soni okik lü vol, ad 
cödön volanefi, ab, dat volanef pösavon fa om. 

Utan, kel lekredon omi, no pacödon, ab utan, kel 
no lekredon, ya pemicödon, bi no elekredon 
nämätü Son baliko pemotöl Goda. 

Ibä in atos cödot binon, das lit ekömon ini 
vol, e das mens ebuükons dagi; ibä vobods onsik 
äbinons badiks. 

Ibä alutan, kel dunon badiko, heton liti, e no 
kömon ini lit, dat vobods onik no klülädons 
binön nenvöladiks. 

Ab utan, kel dunon veratiko, kömon ini lit, dat 
sevädikos, das vobods onik pedunons baiädü vil 
Goda». 

Pos atos Yesus e tidäbs omik ägoloms lü Yudän; 
ästebom us ko oms, ed äblunedom. 

Ab i Ioannes äblunedom, in Ainon nilü Salim; bi 
us vat mödik ädabinon. Äkömoy usio, e 
päblunedoy, 

ibä Ioannes no nog pifanäböpom. 

Nu bevü tidäbs anik ela Ioannes e yudans feit 
ädavedon tefü klinükam. 

Äkömoms lü Ioannes ed äsagoms ome: «O 
rabinan! om, lä kel äbinol loveflanü el 
Iordanis, dö kel etemunol, ekö! blunedom, e 
valans kömons lü om». 

Ioannes ägespikom: «Men nonik kanon dagetön 
bosi, pläsif atos pegivon one se sül. 

Ols it binols temunans obik, das esagob: Ob no 
binob Kristus, ab pelesedob bü om. 

Utan, kel labom jigami binom higam; flen higama, 
kel stanom ad dalilön omi, fredom vemo ad lilön 
higami. Atos binon nu fred, me kel fulob. 

Om mutom pluikön, ob läsikön. 

Utan, kel kömom löpao, binom löpü valans; 
utan, kel licinom se taled, labom natäli taledik, 
e spikom ma mod taledik; ab om, kel kömom se 
sül, binom löpü valans. 

Utosi, kelosi elogom ed elilom, temunom, e nek 
lüsumon temunodi omik. 

Utan, kel lüsumon oni, lesion, das God binom 
veratik. 

Ibä om, keli God elesedom, spikom vödis Goda; 
ibä givom Lanali no me maföm. 

Fat löfom Soni okik, ed egivom vali ini nam omik. 

Utan, kel lekredon Soni, labon lifi laidüpik, ed 
utan, kel no lekredon Soni, no ologon lifi, ab zun 
Goda oblibon su on». 

KAPIT : IV 

Ven Söl nu älelilom, das farisetans ililoms, das 
Yesus ävedükom tidäbis mödikum, ed äblunedom 
menis mödikum ka Ioannes, 

(do Yesus it no äblunedom, ab tidäbs omik), 

Älüvom Yudäni, ed ägegolom lü Galileyän. 

Demü atos ämutom tevön da Samaritän. 

So äkömom lä zif Sichar pinemöl, nilü läned, 
keli Iacob ilegivom sone okik: Ioseph. 

Us fonäd di Iacob ädabinon. Yesus, kel ifenikom 
dub täv, äseidom oki nu lä fonäd. Äbinos zao 
düp mälid. 

Usio vom se Samaritän äkömof ad kupön vati. 
Yesus äsagom ofe: «Givolös obe bosi ad 
drinön»! 

Ibä tidäbs omik igoloms lü zif ad remön zibi. 

Vom Samaritänik äsagof ome: «Lio-li? ol, kel 
binol yudan, begol-li obe: ji-Samaritänan bosi ad 
drinön»? (Ibä yudans no kosädons ko 
Samaritänans). 

Yesus ägesagom ofe: «If äsevolöv givoti Goda, 
e kim utan binom, kel ebegom ole: Givolös obe 
bosi ad drinön, übegolöv ome vati liföl, ed 
ügivomöv oni ole». 

Vom äsagof ome: «O Söl! no labol böketi, e 
fonäd binon dibik; kiöpao labol-li täno vati 
liföl? 

Ga no binol gretikum ka fat obsik: Iacob, kel 
egivom obes fonädi, e kel it edrinom se on, 
leigoäsä sons omik e veter omik»? 

Yesus ägesagom ofe: «Alan, kel drinon de vat at, 
osoafon dönu; 

ab utan, kel drinon de vat, keli ob givob one, 
laidüpio no plu osoafon, ab vat, keli givob one, 
ovedon in on fon vata, kel ofonon jü ini lif 
laidüpik». 

Vom äsagof ome: «O Söl! givolös obe vati et! 
dat no plu osoafob, e no plu nedob kömön isio ad 
kupön». 

Yesus äsagom ofe: «Gololöd ad vokön himatani 
olik, e kömolöd isio»! 

Vom ägesagof ome: «No labob himatani». Yesus 
äsagom ofe: «Veräto esagol: no labob himatani, 

ibä elabol himatanis lul, ed om, keli nu labol, 
no binom himatan olik; esagol verato atosi». 

Vom äsagof ome: «O Söl! logob, das binol 
profetan. 

Fats obsik eleplekoms Godi su bel at, ed ols: 
yudans sagols, das Hierusalem binon top, kö mutoy 
leplekön omi». 

Yesus äsagom ofe: «O vom! kredolöd obi! düp 
okömon, kü ni su bel at, ni ün Hierusalem 
oleplekols Fati. 

Leplekols utosi, kelosi no sevols; obs leplekobs 
utosi, kelosi sevobs; ibä leben binon se yudans. 

Ab düp kömon, e nu binon, ün kel leplekans 
veratik oleplekons Fati me lan ed in verat. Ibä 
Fat sukom leplekanis somik. 

God binom Lanal, ed utans, kels leplekons, mutons 
leplekön me lan ed in verat». 

Vom äsagof ome: «Sevob, das Mäsiat, sevabo 
Kristus, okömom; ven ukömom, olenunom obes 
vali». 

Yesus äsagom ofe: «Ob, kel spikob ko ol, binob 
utan». 

Tü timül at tidäbs omik äkömoms, ed 
ästunoms, das äspikom ko vom. Nek äsagom ye: 
«Kisi desirol-li?» u «dö kis spikol-li ko 
of»? 

Vom nu äleadof blibön böketi okik, ägolof lü 
zif, ed äsagof menes: 

«Kömolsöd ad logön meni, kel esagom obe utosi 
valik, kelosi edunob! No binom-li bo Kristus»? 

Äsegolons se zif, ed äkömons lü om. 

Vüo tidäbs ävüdoms omi, ed äsagoms: «O 
Rabinan! Fidolös bosi»! 

Ab äsagom omes: «Ob mutob fidön zibi, keli no 
sevols». 

Tidäbs äsagoms täno odes: «Nek eblinon ga bosi 
ad fidön». 

Yesus äsagom omes: «Zib obik binon ad fölön 
vili olesedana obik, e ad ledunön vobodi omik. 

No sagols-li odulos nog dü muls fol, büä 
klopüp okömon? Ekö! sagob oles, lölogolsöd, 
logolsöd länedis, binons ya vietiks, blümons ad 
paklopön! 

Fodan getom mesedi, e barakom greni pro lif 
laidüpik; dat e fodan e sovan fredoms kobo. 

Ibä pö atos spiked binon veratik, utan kel 
sovom, binom votan, äsä utan, kel fodom. 

Elesedob olis ad klopön utosi, pro kelos no 
etöbidols; votans etöbidons, ed ols edagetols 
prodi töbidas onsik». 

Samaritänans mödik se zif et elekredons omi, 
nämätü sagod voma, kel ätemunof: «Esagom obe 
utosi valik, kelosi edunob». 

E mens mödo mödikums älekredons omi nämätü 
sagod omik; 

ed äsagons vome: «Lekredobs no plu nämätü 
sagod olik; ibä obs it elilobs osi, e sevobs, das 
atan binom verato Kristus: Sanal vola». 

Pos dels tel ädetevom usao, ed ägolom lü 
Galileyän; 

ibä Yesus it etemunom, das profetan no pastimom 
in lomän lönik oka. 

Ven nu äkömom ini Galileyän, Galileyänans 
ägetedoms omi, bi ilogons vali, keli idunom in 
Hierusalem dü zäl; ibä i ons igolons lü zäl. 

So äkömom dönu ini Cana in Galileyän, kö 
ivedükom vati ad vin. Nu in Capharnaum calan 
regik ädabinom, kela son äbinom malädik. 

Ven älilom, das Yesus ikömom de Yudän lü 
Galileyän, ägolom lü om, ed äbegom ome ad 
doniokömön e sanön soni omik; ibä atan 
ägaonom. 

Tän äsagom ome: «If no logols malis e milagis, 
no lekredols». 

Calan äsagom ome: «O Söl! kömolös, büä cil 
obik deadom»! 

Yesus äsagom ome: «Degololöd! son olik lifom». 
Man älekredom utosi, kelosi Yesus äsagom, ed 
ädegolom. 

Ven nog äbinom su veg lü dom okik, hidünans 
omik äkosgoloms omi, ed änunoms: «Cil olik 
lifom». 

Äsäkom nu omes, tü düp kinik isaunikom, ed 
äsagoms ome: «Ädelo tü düp velid fif elüvon 
omi». 

Fat ädasevom, das Yesus isagom ome ün düp ebo 
ot: «Son olik lifom». Ed om e famül lölik omik 
ävedons lekrediks. 

Milagi telid at Yesus dönu äduinom, ven de 
Yudän igolom lü Galileyän. 

KAPIT : V 

Pos atos zäl yudanas ädabinon, e Yesus ätevom 
lü Hierusalem. 

In Hierusalem nilü jipaleyan nu lulak ädabinon, 
kel panemon in hebrey: Bethesda, labü leyals lul. 

In ons lemödot malädanas äseatons: bleinans, 
boatans, lemikans (kels ästebedons mufikami vata. 

Seimna silanan idonikom ini lulak, ed ämufükon 
vati; utan, kel nu pos mufikam vata äkömon 
balido ini on, äsaunikon, lindifo malädi kinik 
äsufon). 

Ed us man ädabinom, kel äbinom malädik dü yels 
kildegjöl. 

Ven Yesus äloegom seatön omi, ed äsevom, das 
iseatom so ya dü tim lunik, äsagom ome: 
«Vilol-li saunikön»? 

Malädan ägesagom ome: «O Söl! labob neki, kel 
blinom obi ini lulak, ven vat mufikon, e du golob 
usio, votan donikon bü ob ini on». 

Yesus äsagom ome: «Löädolöd, lasumolöd bedi 
olik e zigololöd»! 

Sunädo äsaunikom, älasumom bedi okik, ed 
äzigolom. Äbinos nu tü del et jabat. 

Yudans nu äsagoms utane, kel pisanom: «Binos 
jabat; no pedälos ole ad polön bedi olik». 

Ägesagom omes: «Man, kel esanom obi, esagom obe: 
Lasumolöd bedi olik, e zigololöd»! 

Äsäkoms nu ome: «Kim man binom-li, kel esagom 
ole: Lasumolöd bedi olik, e zigololöd»? 

Pisanölan no äsevom, kim äbinom; ibä Yesus 
idegolom, du lemödot menas äbinon us. 

Latikumo Yesus ätuvom omi in tem, ed äsagom ome: 
«Ekö! esaunikol; sinolöd no plu, dat no bos 
badikum drefonös oli»! 

Tän man ägolom lü yudans ad nunön omes, das 
Yesus äbinom utan, kel isaunükom omi. 

Sekü atos yudans äpöjutoms omi, bi äduinom 
dinis somik tü jabat. 

Ab Yesus ägespikom omes «Fat obik ai vobom 
jünu, ed i ob vobob». 

Sekü atos, yudans ästeifoms nog plüo ad deidön 
omi, bi no te äviodom jabati, ab i änemom Godi 
Fati lönik okik, e so äleigädom kluo oki Gode. 

Yesus äsagom kluo omes: «Vö! vö! sagob oles: 
Son kanom dunön nosi itao, pläsif logom, das Fat 
dunom osi; ibä kelosi om dunom, utosi Son dunom 
leigo. 

Ibä Fat löfom Soni, e jonom ome utosi valik, 
kelosi om it dunom, ed ojonom ome vobodis nog 
gretikumis; dat ostunols. 

Leigoäsä Fat lelifükom e vedükom lifikis 
deadanis, so Son lelifükom utanis, kelis vilom 
lelifükön. 

Si! Fat cödom igo neki, ab elovegivom cödi 
lölik Sone; 

das valans stimonsös Soni, leigoäsä stimons 
Fati. Utan, kel no stimon Soni, no stimon Fati, 
kel elesedom omi. 

Vö! vö! sagob oles: utan, kel lelilon vödi 
obik, e lekredon Lesedani oba, dalabon lifi 
laidüpik e no okömon lü cödetam lätik, ab ya 
eloveikon se deadam ini lif. 

Vö! vö! sagob oles, düp kömon, e ya eprimon, 
ün kel deadans lelilons vögi Sona Goda, ed 
utans, kels lelilons oni, olifons. 

Ibä leigoäsä Fat labom lifi in ok it, so i 
egivom Sone fägi ad labön lifi in ok it. 

Ed ägivom ome gitodi ad gitädön, bi binom Son 
mena. 

No stunolsöd! ibä düp kömon, ün kel valans, 
kels seatons in sepüls, olelilons vögi omik, 

ed osegolons: utans, kels edunons gudi, lü 
loveikam ini lif; utans, kels edunons badi, lü 
loveikam ad micöd. 

No kanob dunön bosi se ob it; cödob ma utos, 
kelosi lilob, e cödot obik binom gidik, bi no 
säkob utosi, kelosi ob vilob, ab utosi, kelosi 
Lesedan oba vilom. 

If temunob obi it, tän temunod obik no binon 
konfidovik. 

Binos Votan, kel temunom obi, e sevob, das 
temunod, keli gevom dö ob, binon veratik. 

Elesedols manis lü Ioannes, ed etemunom verati. 

Ab no lüsumob temunodi mena, e sagob te atosi, 
dat padakipolsös! 

Äbinom lampad filöl kleiliko stralöl, in lit 
kela evilols fredön dü brefüp. 

Ab labob temunodi, kel völadon mödikumo, ka ut 
ela Ioannes; ibä vobods, kelis Fat ebligädom obe 
ad dunön, vobods, kelis dunob, temunons tefü ob, 
das Fat elesedom obi. 

E Fat, kel älesedom obi, etemunom obi. Vögi omik 
neai elilols, magedi omik neai elogols, 

e vödi omik no labols ninälo asä dalaboti 
dulik, ibä no lekredols utani, keli elesedom. 

Vestigols penädis, bi cedols ad labön in ons 
lifi laidüpik; e do temunons tefü ob, 

no vilols kömön lü ob ad dalabön lifi. 

No lüsumob stimi de mens, 

ab tefü ols edasevob, das no labols ninälo löfi 
pro God. 

Ekömob nemü Fat obik, e no lüsumols obi; if 
votan kömom nemü ok it, sio olüsumols omi. 

Lio kanols-li lekredön, ven lüsumols de ods 
stimi; e no desirols stimi de God balik? 

No niludolsöd, das okusadob olis Fate! kusadan 
olas Moyses binom, ad kel elonülols speli olsik. 

If lekredolsöv eli Moyses, lekredolsöv i obi; 
ibä epenom tefü ob. 

Ab if no lekredols penädis omik, lio 
olekredolsöv-li vödis obik»? 

KAPIT : VII 

Pos atos Yesus äzitevom in Galileyän; ibä no 
ävilom stebön in Yudän, bi yudans ästeifons ad 
deidön omi. 

Tabärazäl: zäl yudanas nu änilikon, 

e blods omik äsagoms ome: «Gololöd isao, e 
gololöd lü Yudän, dat i tidäbs olik logomsös 
vobodis, kelis dunol! 

Ibä nek, kel steifon ad sevädön notidiko, dunon 
kläniko bosi. If dunol dinis at, dajonolöd oli 
volanefe»! 

Ibä igo blods omik no älekredoms omi. 

Yesus äsagom omes: «Tim obik no nog ekömon, tim 
olsik ai komon. 

Volanef no kanon hetön olis, ab heton obi, bi 
temunob dö 

on, das vobods onik binons badiks. 

Gololsöd ols lü zäl! Ob no nog golob lü zäl 
at; ibä tim oba no nog finon». 

Posä isagom atosi omes, äblibom in Galileyän. 

Ven ye blods omik idegoloms, i om ägolom lü 
zäl, no notidiko, ab kläniko. 

Yudans äsukoms omi pö zäl, ed äsagoms: 
«Kiöpo binom-li»? 

In menamödots ämuroy mödiko dö om. Anans 
äsagons: «Binom man gidik»; votans güo: «Nö! 
bätodom menamödoti». 

Ab nek äspikon notidiko dö om, sekü dred pro 
yudans. 

Ven laf zäla ya ipasetikon, Yesus ägolom lü tem 
ed ätidom us. 

Yudans ästunoms, ed äsagoms: «Lio mögos-li, 
das nolom penädis, du no edagetom tidi»? 

Yesus ägesagom omes: «Lejon obik no rigon de ob, 
ab de om, kel elesedom obi. 

Alutan, kel klienon ad fölön vili omik, osevon, 
va lejon et binon se God, u va spikob se ob it. 

Utan, kel spikon se ok it, besteifon stimi lönik 
okik; ab utan, kel besteifon stimi Lesedana okik, 
binon veratik, e negid no binon in on. 

Moyses no egivom-li oles lonemi? E nek olas dunol 
ma lonem. Sekü kis steifols-li ad deidön obi»? 

Menamödot ägesagon: «Diabäbol! Kin steifon-li 
ad deidön oli»? 

Yesus ägesagom ones: «Te vobodi bal eduinob, ed 
ols valik stunols dö atos. 

Moyses ebüdülom oles säprepüdami, (at ye no 
rigikon de Moyses, ab de rufats), e säprepüdols 
meni tü jabat! 

If ek pasäprepüdom tü jabat, dat lonem no 
paviodom, vio zunols-li dö ob, bi esanob meni 
lölik tü jabat? 

No cödolsöd ma jin, ab cödolsöd gidiko»! 

Tän anans elanas di Hierusalem äsagons: «Atan 
no binom-li man, kela deidi besteifoms? 

Ed ekö! spikom notidiko, e no sagoms ome bosi. 
Löpals edasevoms-li bo mögiko, das binom jenöfo 
Kristus? 

Ab de man at sevobs kiöpao kömom, e ven Kristus 
kömom, nek osevon, kiöpao kömom». 

Yesus nu äpredom laodiko in tem: «Sevols obi, e 
sevols kiöpao ekömob, ab no kömob se vil oba 
it, ab utan, kel elesedom obi; binom veratik, ed 
omi no sevols. 

Ob sevob omi, ibä kömob de om, ed om elesedom 
obi». 

Tän ästeifoms ad fanön omi, ab nek ägleipom 
omi; ibä düp omik no nog ikömon. 

Mödikans se menamödot älekredons omi, ed 
äsagons: «If Kristus okömomöv mögädo, no 
okanom ga duinön milagis mödikum, ka om 
eduinom». 

Ven farisetans äliloms, das menamödot ämuron so 
dö om, farisetans e lekultans älesedoms 
hidünanis ad fanön omi. 

Yesus äsagom täno: «Nog dü brefüp binob lä 
ols, tän golob lü utan, kel elesedom obi. 

Osukols obi, e no otuvols obi, e lü utöp, kö 
obinob, no kanols golön». 

Ad atos yudans äsagons odes: «Lü top kinik 
ogolom-li, kö no kanobs tuvön omi? Ovilom ga no 
golön lü Helänan spearik, e tidön Helänanes. 

Kis utos sinifon-li, kelosi äsagom: Osukols obi, 
e no otuvols obi, e lü utöp, kö obinob, no 
kanols golön»? 

Tü del lätik: del gretikün zäla, Yesus 
ästanom ed äsagom laodiko: «If ek soafon, on 
kömonös lü ob, e drinonös! 

Dö utan, kel lekredon obi, penäd bibik sagon: 
flums vata liföl oflumons se ninäl onik». 

(Me atos ädiseinom Lanali, keli utan, kel 
lekredonöv omi, ögetonöv; ibä Saludalanal no 
nog ädabinon, bi Yesus no nog piglorükom). 

Anans se menamödot äsagons, ven älilons atosi: 
«Atan binom verato profetan». 

Votans äsagons: «Binom Kristus»; votans: 
«Kristus ga no kömom se Galileyän. 

Penäd bibik no sagon-li, das Kristus okömom se 
posbinanef de David, se Bethlehem: top kö David 
älödom»? 

So in menamödot teläl ädavedon dö om. 

Anans se ons ävilons fanön omi, ab nek ägleipon 
omi. 

E hidünans ägegoloms lü lekultans e farisetans, 
e ven atans äsäkoms omes: «Kikodo no 
ekeblinols-li omi»? 

Hidünans ägesagoms: «Neföro man äspikom, 
soäsä atan äspikom». 

Farisetans ägesagoms omes: «I ols ga no 
pebätodols! 

Nek se cifodans ga elekredoms omi, ni bal 
farisetanas. 

Ab pöp at, kel no nolon lonemi, pemalediton». 

Tän äsagom omes Nicodemus: bal omas, kel ikömom 
seimna ün neit lä Yesus: 

«Lonem obsik micödeton ga neki, büä edasäkoy 
omi, e büä evestigoy utosi, kelosi dunom». 

Ab ägesagoms ome: «Ol ga i no ekömol se 
Galileyän. Vestigolöd ed ologol, das neföro 
profetan esüikom in Galileyän». 

(53. Tän alan ägolon lü dom okik. 

KAPIT : VI 

Pos atos Yesus ägolom lü votaflan laka 
Galileyäna, sevabo laka di Tiberias. 

Lemödot gretik menas äsökon omi, bi älogons 
milagis, kelis äduinom pö malädans. 

Yesus äbexänom beli, ed äseidom oki us ko 
tidäbs okik. 

Äbinos brefüp bü pajad: zäl yudanas. 

Ven nu älöükom logis okik, ed älogom, das 
mödot gretik äkömon lü om, äsagom ele 
Philippus_- «Kiöpo oremobs bodi, dat kanons 
fidön»? 

Äsagom atosi ome, ad blufön omi; ibä äsevom 
utosi, kelosi ödunom. 

Philippus ägesagom ome: «Bod tä denars teldeg 
no saidon, dat alan onas geton diledi smalik». 

Tän balan tidäbas omik: Andreas: blod ela Simon 
Petrus äsagom ome: 

«Is hipul dabinom, kel labom hodabodedis lul e 
fitis tel. Ab kis ats binons-li pro mens so 
mödiks»? 

Yesus äsagom: «Leadolsöd doseatön menis»! Yeb 
mödik ädabinon in top et. Mans ädoseatoms kluo; 
num omas äbinon zao lulmil. 

Nu Yesus äsumom bodis, e posä idanom, äseagivom 
onis utanes, kels idoseatons; leigo i de fits 
somödikis, äsä ävilons. 

Ven äsatons, äsagom tidäbes okik: 
«Konletolsöd brekotis eretöl, dat nos 
moikonös»! 

Äkonletoms kluo brekotis, ed äfulükoms bäsetis 
degtel me brekots hodabodedas lul, kels 
piretükons fa zibäbs. 

Ven mens älogons milagi, keli iduinom, äsagons: 
«Binom verato profetan, kel ökömom ini vol»! 

Yesus, äsevöl, das ökömons ad vedükön omi 
mekädo regi, ävitom onis, ed äbexänoms go 
soeliko dönu beli. 

Ven ivedos soar, tidäbs änexänoms lü lak, 

Äboidoms oki ini naf, ed änafoms love lak lü 
Capharnaum. Ivedos ga dagik, e Yesus no nog 
ikömom lä oms. 

Lak äbinon mäpetik, bi ävienos vemo. 

Ven inafoms zao mö staids teldeglul u kildeg, 
äloegoms golön Yesusi su lak, e nilikön lü 
naf. Ed ädredikoms vemo; 

ab äsagom omes: «Binos ob; no dredolsöd»! 

Ven äviloms lasumön omi ini naf, naf äbinon 
sunädo len jol, ebo us, kö äviloms golön. 

Tü del sököl mödot menas, kel iblibon su 
votaflan laka, älogon, das naf votik no äbinon 
us, äsä ut, in kel Yesus no iboidom oki ko 
tidäbs okik, ab das tidäbs oma idenafoms 
soeliko. 

(Vüo ye nafils se Tiberias äkömons nilü top, 
kö ifidons bodi, posä Söl idanom demü on). 

Ven menamödot nu älogon, das ni Yesus, ni 
tidäbs omik äbinoms us, äboidons okis ini nafs 
ed änafons lü Capharnaum ad sukön Yesusi. 

E ven ituvons omi tö votaflan laka, äsagons ome: 
«O Rabinan! kitimo ekömol-li is»? 

Yesus ägesagom ones: «Vö! vö! sagob oles, 
sukols obi, no bi elogols milagis, ab bi efidols 
de bodeds, e pesatükols. 

No jafidolsöd zibi nelaidik, ab zibi, kel laidon 
jü lif laidüpik, keli Son mena ogivom oles; ibä 
sui om God: Fat estäpedom snili okik»! 

Äsagons täno ome: «Kisi mutobs-li dunön ad 
dunön vobodis pro God plitikis»? 

Yesus ägesagom ones: «Atos binon vobod pro God 
plitik: ad lekredön omi, keli elesedom». 

Äsagons ome: «Milagi kinik duinol-li üfo? dat 
logobsös oni, e lekredobsös oli! Vobodi kinik 
dunol-li? 

Büröletans obsik efidons manadi in däsärt; 
soäsä pepenos: Egivom ones ad fidön bodi se 
sül». 

Tän Yesus äsagom ones: «Vö! vö! sagob oles, 
Moyses no egivom oles bodi se sül, ab Fat obik 
givom oles bodi veratik se sül. 

Ibä bod Goda binon ut, kel donikon se sül, e 
givon vole lifi». 

Tän äsagons ome: «O Söl! givolös obes ai bodi 
et»! 

Yesus äsagom ones: «Ob binob bod lifa; utan, kel 
kömon lü ob, no plu ofaemon, ed utan, kel 
lekredon obi neföro plu osoafon. 

Ab esagob ya oles: Elogols obi, e ga no lekredols. 

Utos valik, kelosi Fat givom obe, okömon lü ob; 
ed utani, kel kömon lü ob, fümo no odeimob, 

ibä no edonikob se sül, ad dunön vili obik, ab 
ad dunön vili utana, kel elesedom obi. 

Ed atos binon vil Lesedana oba, das no perob bosi 
de utos, kelosi egivom obe, ab das olelifükobös 
osi tü del lätik»! 

Ibä atos binon vil Fata obik, kel elesedom obi, 
das alan, kel logon Soni, e lekredon omi, labonös 
lifi laidüpik, ed olelifükob oni tü del 
lätik». 

Tän yudans ämurons dö om, bi äsagom: «Binob 
bod, kel edonikob se sül,» 

ed äsagons: «No binom-li Yesus: son ela Ioseph, 
kela fati e moti sevobs? Lio kanom-li üfo sagön: 
Edonikob se sül»? 

Yesus nu äsagom ones: «No murolsöd ko ods! 

Nek kanon kömön lü ob, pläsif Fat, kel 
elesedom obi, tirom oni, ed ob olelifükob oni tü 
del lätik. 

In penäds profetanas pepenos: E valanes putidos 
fa God. Alan, kel lilon, kele petidos dö Fat, 
kömon lü ob. 

Nek dabinon, kel elogon Fati, äsä utan, kel 
ekömom de God; te atan elogom Fati. 

Vö! vö! sagob oles, utan, kel lekredon, labon 
lifi laidüpik. 

Ob binob bod lifa. 

Büröletans olsik äfidons in däsärt manadi, ed 
edeadons. 

Atos binon bod, kel donikon se sül, dat fidoyös 
de at, e no deadoyös! 

Ob binob bod liföl, kel edonikon se sül; if ek 
fidon de bod at, olifon laidüpo. E bodi, keli 
ogivob, binon mid obik, keli ogivob pro lif 
volanefa». 

Nu yudans äfeitons bevü ods äsagölo: «Lio 
kanom-li givön obes ad fidön midi okik»? 

Yesus äsagom ones: «Vö! vö! sagob oles, if no 
fidols midi Sona mena, e no drinols bludi omik, no 
labols ninälo lifi. 

Utan, kel fidon midi oba e drinon bludi oba, labon 
lifi laidüpik, ed olelifükob oni tü del lätik. 

Ibä mid oba binon verato zib, e blud oba binon 
verato drined. 

Utan, kel fidon midi oba, blibon ninälü ob, ed 
ob blibob ninälü on. 

Leigoäsä Fat lifik elesedom obi, ed ob lifob dub 
Fat, so i utan, kel fidon obi, olifon dub ob. 

Atos binon bod, kel edonikon se sül, no äsä 
manad pö büröletans olsik, kels äfidons oni, 
ed ädeadons; utan, kel fidon bodi at, olifon 
laidüpio». 

Atosi äsagom, ven ätidom in sünagog di 
Capharnaum. 

Ven äliloms atosi, mödikans tidäbas omik 
äsagoms: «Vöd at binon düfälik. Kin kanon-li 
lülilön oni»? 

E Yesus, kel äsevom ninälo, das tidäbs ämuroms 
dö atos, äsagom omes: «Atos skänon-li olis? 

Ab lio obinos-li, ven oloegols löpikön Soni mena 
utöpio, kö äbinom büikumo? 

Lanöf binon ut, kel jafon lifi; mid binon vero 
nenfrutik. Vöds, kelis espikob lü ols, binons 
lanöf, binons lif. 

Ab bevü ols mens binons, kels no lekredons». 
Ibä Yesus äsevom primao, kins äbinons utans, 
kels älekredons, e kim äbinom utan, kel 
öträtom omi. 

Ed äsagom: «Sekü atos esagob oles, das nek 
okanon kömön lü ob, pläsif atos pekodon one fa 
Fat». 

De ettim mödikans tidäbas omik ädeflekons okis 
de om, e no plu äsökons omi. 

Tän Yesus äsagom degtelanes: «No i ols 
vilols-li mogolön»? 

Simon Petrus ägesagom ome: «O Söl! lü kim 
golobsöv-li? Ol labol vödis lifa laidüpik, 

ed obs lekredobs e dasevobs, das binol Kristus, 
Son Goda». 

Yesus ägesagom omes: «No evälob-li olis degtel? 
e balan bevü ols binom diab». 

Atosi äsagom demü Iudas: son ela Simon di 
Kariot; ibä atan, bal degtelanas, öträtom omi. 

KAPIT : VIII 

Yesus ägolom lü Learabel. 

Tü göd sököl äkömom dönu ini tem, e pöp 
lölik äkömon lü om; äseidom oki, ed ätidom 
onis. 

Tän bibinolavans e farisetans äblinoms lü om 
vomi, kel ädulteröl piküpodof fa oms; äpladoms 
ofi zänü mens; 

ed äsagoms ome: «O Mastan! vom et duni ädunöl 
peküpodof, ven ädulterof. 

Nu Moyses ebüdülom obes in lonem ad stonön 
vomis somik. Kisi sagol-li dö atos»? 

Äsagoms atosi ad blufön omi, ad labön kodi ad 
kusadön omi. Yesus äbiegädom, ed äpenom me 
doat ini glun. 

Ven äfovoms ad säkön ome, älöädom ed äsagom 
omes: «Utan olas, kel binom nen sinods, jedonöd 
stoni balid sui of»! 

E dönu äbiegädom, ed äpenom ini glun. 

Ven äliloms atosi ämogoloms, balan pos votan, 
äprimölo de bäldikünan. Ed äretom soeliko ko 
vom, kel ästanof fo om. 

Posä Yesus ilöädom, äsagom ofe: «O vom! 
Kitopo kusadans ola binoms-li? Nek emicödetom-li 
oli»? 

Äsagof: «Nek, o Söl»! Tän Yesus äsagom ofe: 
«I ob no micödetob oli. Mogololöd, e sinolöd 
no plu»!) 

Dönu Yesus äspikom lü ons: «Ob binob lit vola. 
Utan, kel sökon obi, no ogolon in dag, ab olabon 
liti lifa». 

Tän farisetans äsagoms ome: «Temunol dö ol it. 
Temunod olik no binon veratik». 

Yesus ägesagom omes: «Ven temunob dö ob it, 
temunod obik ga binon veratik, ibä sevob, kiöpao 
ekömob e kiöpio golob, ab ols no sevols, kiöpao 
ekömob, u kiöpio ogolob. 

Cödols ma mid; ob cödob neki. 

Ed if cödob obi, cödot obik binon veratik, ibä 
no binob soelik; utan, kel elesedom obi, binom ko 
ob. 

I in lonem olsik pepenos: Temunod menas tel binon 
lonöfik. 

Ob binob utan, kel temunob dö ob it, e Fat, kel 
elesedom obi, temunom dö ob». 

Äsagoms ome: «Kiöpo fat olik binom-li»? Yesus 
ägesagom: «Sevols ni obi, ni Fati obik; if 
sevolsöv obi, sevolsöv i Fati obik». 

Atosi äspikom, ven ätidom in divöp tema; e nek 
ägleipom omi, ibä düp omik no nog ikömon. 

Dönu Yesus äspikom lü ons: «Mogolob, osukols 
obi, ed odeadols in sinods olsik. Utöpo, kö 
lügolob, no kanols kömön». 

Yudans äsagons täno: «Ga no odeidom oki it, bi 
sagom: Utöpo, kö lügolob, no kanols kömön». 

Äsagom ones: «Binols de don, ed ob binob de 
löp; binols se vol at, ob no binob se vol at. 

Sekü atos, äsagob oles, das odeadols in sinods 
olsik; ibä if no lekredols, das binob utan, tän 
odeadols in sinods olsik». 

Äsagons lü om: «Kim binol-li»? Yesus äsagom 
ones: «Utan, keli primao esagob oles. 

Binos mödik, kelosi mutob sagön e cödön tefü 
ols, ab utan, kel elesedom obi, binom veratik; ed 
utosi, kelosi lilob de om, sagob volanefe». 

No äsuemons, das äspikom ones dö Fat. 

Tän Yesus äsagom: «If ulöpükols Soni mena, 
odasevols, das binob utan, e das dunob nosi se ob 
it, ab das spikob, äsä Fat etidom obe. 

Utan, kel elesedom obi, binom ko ob; no eletom obi 
soeliki; ibä dunob ai utosi, kelos pliton omi». 

Ven äspikom so, mödikans älekredons omi. 

Tän Yesus äsagom yudanes, kels älekredons omi: 
«If bleibols lekredön vödis obik, tän binols 
verato tidäbs obik; 

odasevols verati, e verat ovedükon olis 
libikis». 

Ägesagons ome: «Binobs posbinans ela Abraham, ed 
edünobs neai eki; lio sagol-li üfo, das ovedobs 
libiks»! 

Yesus ägesagom ones: «Vö! vö! sagob oles, 
alutan, kel sinon, binon slafan sina. 

Slafan no blibon laidüpo in dom, ab son blibom us 
laidüpo. 

If Son nu ovedükom olis libikis, tän obinols 
verato libiks. 

Sevob, das binols posbinans ela Abraham; ab 
steifols ad deidön obi, bi vöd obik no evogikon 
pö ols. 

Utosi, kelosi elogob pö Fat obik, nunob oles; ols 
ga i dunols utosi, kelosi elilols de fats olsik». 

Ägesagons ome: «Fat obsik Abraham binom». Yesus 
äsagom ones: «If binolsöv cils ela Abraham, 
dunolsöv vobodis ela Abraham; 

nu steifols ad deidön obi: men, kel esagom oles 
verati, keli elilom de God. Atosi Abraham no 
ädunom. 

Dunols vobodis fatas olsik». Äsagons ome: «No 
pefatobs in nepued; labobs Fati bal: God». 

Tän Yesus äsagom ones: «If God binomöv Fat 
olas, löfolsöv obi; ibä egolob ed ekömob de 
God. Ibä no ekömob se ob it, ab om elesedom obi. 

Sekü kod kinik no suemols-li sagodi obik? Bi no 
fägols ad dalilön vödi obik. 

Binols se fat olsik, se diab, e vilols dunön ma 
desir fata olsik. Äbinom primao menisasenan, e 
verat no ädabinon in om. Ven sagom lugi, tän 
spikom se ok it; ibä binom lugan, e fat luga. 

Ab obi, bi sagob verati, no lekredols. 

Kin olas süadükon-li obi de sinod? If sagob 
verati, kikodo täno no lekredols-li obi? 

Utan, kel binon se God, dalilon vödis Goda; sekü 
kod at no dalilols onis, bi no binols se God». 

Yudans ägesagons ome: «No sagobs-li gideto, das 
binol Samaritänan e diabäbol»? 

Yesus ägesagom: «No diabäbob, ab stimob Fati 
obik, ed ols sästimols obi. 

No steifob ad pastimön; bal dabinom, kel flagom 
stimi, e kel cödom. 

Vö! vö! sagob oles, if ek demon vödi obik, 
laidüpo no ologon deadi». 

Yudans täno äsagons ome: «Nu sevobs, das 
diabäbol. Abraham edeadom, ed i profetans, e 
sagol: If ek demon vödi obik, laidüpo no ologon 
deadi. 

Ol ga no binol mödikum, ka fat obsik Abraham, kel 
edeadom; ed i profetans edeadoms. Kimi vedükol-li 
oli it»? 

Yesus ägespikom: «If glorükob obi it, glor obik 
leno völadon; ab binos Fat obik, kel glorükom 
obi; om, keli nemols Godi olsik. 

Ols ye no sevols omi; ob sevob omi. If sagoböv, 
das no sevob omi, binoböv leigo äsä ols, lugan. 
Ab sevob omi e demob vödi omik. 

Abraham: fat olsik äspetom yubölo ad logön deli 
obik; älogom oni ed äfredom». 

Tän yudans äsagons ome: «Labol no nog lifayelis 
luldeg, ed elogol-li eli Abraham»? 

Yesus äsagom ones: «Vö! vö! sagob oles, büä 
Abraham pämotom, ob ädabinob». 

Nu älasumons stonis, ad jedön onis sui om; ab 
Yesus äklänedom oki, ed ägolom zänodü mens se 
tem; e so äskeapom. 

KAPIT : IX 

Äbeigolölo älogom mani, kel äbleinom motedao. 

Tidäbs omik äsäkoms ome: «O Rabinan! Kin 
esinon-li: om-li u pals-li omik, das pemotom 
bleiniko»? 

Yesus ägesagom: «Ni om, ni pals omik esinons; ab 
atos ejenon, dat vobods Goda padasevädükonsös 
in om! 

Mutob dunön vobodis utana, kel elesedom obi, dü 
tim, das binos del; neit okömon, tü kel nek 
okanon vobön. 

Dü tim, ün kel binob in vol, ob binob lit 
vola». 

Posä isagom atosi, äspukom sui glun, ämekom de 
spukot slämi, ed äseitom slämi sui logs 
bleinana, 

ed äsagom ome: «Gololöd, ad lavön oli in lulak 
di Siloe (kel sinifon: lesedäb)! ädegolom, 
älavom oki, ed äzigolom logölo. 

Nilädans omik, ed utans, kels ilogons omi as 
lubegan, äsagons: «Atan no binom-li man, kel 
äseatom ad lubegön»? 

Anans äsagons: «Si! binos om; votans: «Nö! 
sümedom om». Om äsagom: «Binos ob it». 

Äsagoms ome: «Lio üfo logs olik 
emaifikons-li»? 

Ägesagom: «Man, kel panemom Yesus, ämekom 
slämi ed änüröbom logis obik me on; äsagom 
obe: Gololöd lü lulak di Siloe, e lavolöd oli! 
Posä egolob usio, ed elavob obi, kanob logön». 

Äsäkons ome: «Kiöpo binom-li»? äsagom: «No 
sevob osi». 

Äblinons omi, sevabo utani, kel ibleinom, lü 
farisetans. 

Nu del, kü Yesus imekom slämi ed imaifükom 
logis omik, äbinon jabatadel. 

I farisetans älonüloms ome dönu säki ot, vio 
idagetom logamafägi. Äsagom omes: «Eseitom 
slämi sui logs obik, elavob obi, e fägob ad 
logön». 

Anans farisetanas äsagoms: «Man at no kömom de 
God; ibä no demom jabati». Votans äsagoms: 
«Lio man sinik kanom-li duinön milagis somik»? 
E bevü oms teläl ädavedon. 

Dönu äsagoms bleinane: «Kisi ol sagol-li dö 
om, bi emaifükom logis olik»? äsagom: «Binom 
profetan». 

Yudans no äkredons ga tefü om, das ibleinom, ed 
idagetom logamafägi, büä ivokoms palis utana, 
kel ivedom logöl, 

ed isäkoms ones: «Atan binom-li son olsik, dö 
kel sagols, das pemotom bleiniko? Lio kanom-li 
üfo logön nu»? 

Pals omik ägesagons: «Sevobs, das atan binom son 
obsik, e das pemotom bleiniko; 

vio kanom logön nu, no sevobs; e kin emaifükon 
logis omik, no sevobs. Binom daülik, säkolsöd 
ome; ospikom dö ok it»! 

Atosi pals omik äsagons, bi ädredons demü oms; 
ibä yudans isludoms ya, das utan, kel ölekoefon, 
das om äbinom Kristus, pöxilülon se sünagog. 

Sekü kod at, pals äsagons: «Binom daülik. 
Dasäkolsöd ols it omi»! 

Ävokoms kluo dönu mani, kel äbleinom, ed 
äsagoms ome: «Givolöd stimi Gode! Sevobs, das 
man et binom sinan». 

Ägesagom: «Va binom sinan, no sevob; dini bal 
sevob: das äbleinob, e das nu fägob ad logön». 

Äsäkoms ome dönu: «Kisi edunom-li pö ol? Lio 
emaifükom-li logis olik»? 

Ägespikom omes: «Esagob ya osi ole, ab no 
edalilols obi. Sekü kod kinik vilols-li lilön 
osi dönu? Vilols ga no vedön tidäbs omik». 

Tän äzanädoms omi: «Binol tidäb omik! Obs 
binobs tidäbs ela Moyses! 

Sevobs, das God espikom lü Moyses, ab tefü om, 
no sevobs, kiöpao binom». 

Man ägespikom omes: «In atos bos bisarik binon, 
das no sevols, kiöpao binom, du emaifükom ga 
logis obik. 

Sevobs, das God no dalilom sinanis, ab dalilom 
eki, if binom relöfik, e dunon ma vil omik. 

Nog neföro eliloy, das ek emaifükon logis mena 
bleiniko pemotöla. 

If no ikömomöv de God, no öfägomöv ad dunön 
bosi». 

Ägesagoms ome: «Pemotol lölöfiko in sinods, ed 
ol vilol-li tidön obis»? ed äsejedoms omi. 

Yesus älelilom, das isejedoms omi, e ven ätuvom 
omi, äsagom ome: «Lekredol-li Soni Goda»? 

Ägesagom: «Kim binom-li utan? o Söl! tän 
olekredob omi». 

Yesus äsagom ome: «Elogol omi; om, kel spikom ko 
ol, binom utan». 

Äsagom: «Lekredob, o Söl»! ed ästimodom omi. 

E Yesus äsagom: «Ekömob ini vol at ad cödön: 
De utans, kels bleinons, logs pamaifükons; ed 
utans, kels logons, vedons bleiniks». 

Farisetans anik, kels äbinoms lä om, äliloms 
atosi, ed äsagoms ome: «I obs ga binobs no 
bleiniks». 

Yesus äsagom omes: «If binolsöv bleiniks, no 
labolsöv sinodi; ab, bi sagols: logobs, sinod nu 
blibon pö ols». 

KAPIT : X 

Vö! vö! sagob oles: Kel no nügolom da yan ini 
lecek jipas, ab nüxänom votöpao, utan binom 
tifan e ravan; 

kel ye nügolom da yan, utan binom galedan jipas. 

Pro om yanan maifükom yani, e jips lilons vögi 
omik; vokom jipis lönik okik me nems onsik, e 
dugom onis plödio. 

Ven esemofom jipis, kels dutons lü om, tän golom 
fo ons, e jips sökons omi, bi sevons vögi omik. 

Foginani leno osökons, ab ofugons de om, bi no 
sevons vögi omik». 

Parabi at Yesus äsagom ones, ab no äsuemons 
utosi, kelosi äsagom ones. 

Tän Yesus äsagom dönu ones: «Vö! vö! sagob 
oles, das ob binob yan jipas. 

Valans, kels ekömoms bü ob, binoms tifans e 
ravans, ab jips no edalilons omis. 

Ob binob yan; if ek nügolon da ob, tän posavon, 
onügolon ed osegolon, ed otuvon bäläti. 

Tifan kömom te ad tifön, ad deidön, ad 
rübükön; ob ekömob, dat olabonsöv lifi e 
bundani! 

Binob galedan gudik. Galedan gudik gividom lifi 
okik pro jips. 

Ab hüräb, kel no binom galedan, e lü kel jips 
no dutons, loegom kömön lupi, lüvom jipis e 
fugom, e lup gleipon jipis e spearükon onis. 

Hüräb fugom, bi binom hüräb e no kälälom 
jipis. 

Ob binob galedan gudik; sevob obikis ed obiks 
sevons obi. 

Leigoäsä Fat sevom obi, sevob Fati, e gividob 
lifi obik pro jips. 

Labob nog jipis votik, kels no binons de lecek at; 
i onis mutob dugön, olilons vögi obik; ed 
odavedons jep bal e galedan bal. 

Sekü atos Fat löfom obi, bi gividob lifi obik, 
ad gesumön dönu oni. 

Nek sumon oni de ob, ab ob it gividob oni; labob 
fägi ad gividön oni, e labob fägi ad gesumön 
dönu oni. Büdi at egetob de Fat obik». 

Dönu teläl ädavedon pö yudans dub vöds at. 

Mödans onas äsagons: «Diabäbom, spikom 
stupädo. Kikodo dalilols-li omi»? 

Votans äsagons: «Ats no binons vöds diabäba. 
Diab fägom-li ad maifükön logis bleinanas»? 

Täno in Hierusalem zäl saludükama tema 
äkömon. Äbinos nifüp, 

e Yesus äzispatom in tem, in yal di Salomon. 

Us yudans äzüoms omi ed äsagoms ome: «Dü tim 
liomödik spetätükol-li obis? If binol Kristus, 
sagolöd üfo stedälo osi obes»! 

Yesus ägesagom omes: «Esagob osi oles, e no 
elekredols osi. Vobods, kelis dunob nemü Fat 
obik, temunons pro ob. 

Ab ols no lekredols, ibä no dutols lü jips obik. 
Äsä esagob oles, 

jips obik dalilons vögi obik; sevob onis, sökons 
obi, 

ed ob givob ones lifi laidüpik; neföro 
pofätükons, e nek odegleipon onis se nams obik. 

Fat obik, kel egivom onis obe, binom nämädikum 
ka valans, e nek fägon ad degleipön onis se nams 
Fata obik. 

Ob e Fat binobs dabinan bal». 

Dönu yudans älasumoms stonis ad stonön omi. 

Yesus ägespikom omes: «Vobodis gudik mödik 
nämätü Fat obik edajonob oles: demü kin 
vobodas et stonols-li obi»? 

Yudans ägespikoms ome: «No vilobs stonön oli 
kodü vobod gudik, ab kodü blasfäm; bi ol, kel 
binol men, godol oli it». 

Yesus ägesagom omes: «No pepenos-li in lonem 
olsik: Esagob: Binols gods? 

If nu nemon godis utanis, lü kels vöd Goda 
ekömon, e pepenölos, das no kanon 
pasälonöfükön, 

sagols-li täno dö utan, keli Fat esaludükom ed 
elesedom ini vol: Blasfämol; bi esagob: Binob Son 
Goda? 

If no dunob vobodis Fata obik, tän no 
lekredolsöd obi! 

Ab if dunob onis, e no lekredols obi, lekredolsöd 
täno vobodis, dat dasevolsös e lekredolsös, das 
Fat binom in ob, ed ob binob in om»! 

Nu ästeifoms dönu ad gleipön omi, ab äskeapom 
se nams omsik. 

Ägegolom nu lü län votaflanü el Iordanis, lü 
top, kö Ioannes ün tim büikum äblunedom; ed 
äblibom us. 

Mödans äkömons lü om ed äsagons: «Ioannes fe 
no eduinom milagis, ab val, keli Ioannes äsagom 
dö om, äbinon veratik». 

E mödans äprimons ad lekredön omi. 

CEKAPIT : XI 

Nu man semik ämalädom: Lazarus de Bethania se 
vilag de Maria e sör ofik Martha. 

(Maria äbinof jiutan, kel äleüledof Söli ko 
mir, ed äsäluimükof futis omik me hers okik, 
kela blod: «Lazarus äbinom malädik). 

Sörs äsedofs täno ome nuni: «O Söl! om, keli 
löfol, malädom». 

Ven Yesus älilom atosi, äsagom: «Maläd at no 
kodon deadi, ab jonidon ad glorükön Godi; dat 
Son Goda paglorükomös dub on»! 

Yesus nu älöfom eli Martha, söri ofik, ed eli 
Lazarus. 

Posä nu ililom, das ämalädom, äblibom nog dü 
dels tel tö top, kö äbinom, 

ed äsagom pos atos tidäbes okik: «Golobsöd 
dönu lü Hierusalem»! 

Tidäbs äsagoms ome: «O Rabinan! bü brefüp 
yudans ästeifoms ad stonön oli, e golol-li dönu 
usio»? 

Yesus ägesagom: «Del no labon-li düpis degtel? 
If ek zigolon, ven binos del, no joikon oki, bi 
logon liti vola at. 

Ab if ek zigolon dü neit, joikon oki, bi lit no 
binon in on». 

Atosi äsagom, e poso äsagom omes: «Flen obsik: 
Lazarus eslipikom, ab golob ad galükön omi». 

Tän tidäbs omik äsagoms: «O Söl! if slipom, 
osaunikom». 

Ab Yesus ispikom dö deadam omik, ed oms äcedoms, 
das ispikom dö slipikam pö slip. 

Tän Yesus äsagom omes stedälo: «Lazarus 
edeadom». 

E fredob demü ols dat kredolsös, das no ebinob 
us! Ab golobsöd lü om»! 

Tän Thomas, Didymus penemöl, äsagom ketidäbes 
okik: «Golobsöd i obs, dat deadobsöd ko om»! 

Ven Yesus ilükömom, äküpom, das äseatom ya 
dü dels fol in sepül. 

Bethania nu topon nilü Hierusalem zao mö staids 
deglul, 

e yudans mödik ikömons lü Martha e Maria ad 
trodön ofis demü blod ofik. 

Sosus Martha älelilof, das Yesus ilükömom, 
äkosgolof lü om, du Maria äblibof in dom. 

Martha äsagof Yesuse: «O Söl! if ibinolöv is, 
blod obik no ideadomöv. 

Ab i nu sevob, das God ogivom ole utosi valik, 
kelosi obegol ome». 

Yesus äsagom ofe: «Blod olik olelifikom dönu». 

Martha äsagof ome: «Sevob, das olelifikom pö 
lelifikam tü del lätik». 

Yesus äsagom ofe: «Ob binob lelifikam e lif. 
Utan, kel lekredon obi olifon, ifi ideadonöv. 

Ed alutan, kel lifon e lekredon obi, laidüpo no 
odeadon. Lekredol-li atosi»? 

Äsagof ome: «Si! o Söl! elekredob, das binol 
Kristus: Son Goda, kel ökömom ini vol». 

Posä isagof atosi, ädegolof ad vokön söri 
okik: Maria kläniko äsagölo: «Mastan ekömom e 
vokom oli». 

Ven jiatan älilof atosi, älöädof spidiko ed 
ägolof lü om. 

Yesus no nog ikömom ini vilag, ab äbinom nog su 
top kö Martha ikolkömof omi. 

Ven yudans, kels äbinons in dom ela Maria ed 
ätrodons ofi, älogons, das älöädof spido ed 
äsegolof, äsökons ofi, äcedölo, das ägolof 
lü sepül ad drenön us. 

Sosus Maria äkömof utöpo, kö Yesus äbinom, ed 
älogof omi, äfalof foi futs omik ed äsagof ome: 
«O Söl! if ibinolöv is, blod obik no 
ideadomöv». 

Ven Yesus äloegom drenön ofi e yudanis, kels 
ikekömons ko of, äfavom ninälo ed äfäkikom; 

ed äsagom: «Kiöpo eseitols-li omi»? äsagons 
ome: «O Söl! kömolös e logolös»! 

Yesus ädrenom. 

Tän yudans äsagons: «Logolsöd! vio löfom 
omi». 

Semans onas äsagons: «Om, kel emaifükom logis 
bleinana, no ikanom-li kodön, das i atan no 
ödeadom»? 

Yesus dönu äfavöl ninälo ägolom lü sepül. 
Äbinon kev, e ston piseiton sui on. 

Yesus äsagom: «Moükolsöd stoni»! Martha: sör 
edeadölana äsagof: «O Söl! ya mismelom. Binos 
üfo del folid»! 

Yesus äsagom ofe: «No esagob-li ole, das if 
älekredol, ölogol glori Goda»? 

Ämoükons täno stoni. Yesus nu älüodükom 
logis okik sülio ed äsagom: «O Fat! danob oli, 
das edalilol obi. 

Äsevob ye, das dalilol ai obi, ab demü 
menamödot, kel züstanon, esagob atosi, dat 
lekredonös, das ol elesedol obi». 

Posä isagom atosi, ävokädom ko vög mu laodik: 
«O Lazarus! segololöd»! 

Ed edeadölan äsegolom. Futs e nams omiks 
pivilupons me flabüls, e logod omik pivealon me 
särvätül. Yesus äsagom ones: 
«Säflabülolsöd omi! e leadolsöd degolön 
omi»! 

Mödans yudanas, kels ikömons lü Maria ed 
älogons utosi, kelosi idunom, äprimons ad 
lekredön omi. 

Semans onas ye ägolons lü farisetans, ed 
änunons omes utosi, kelosi Yesus idunom. 

Tän lekultans e farisetans äkobükoms 
sanhedrini, ed äsagoms: «Kisi mutobs-li dunön? 
Ibä man et duinom milagis mödik. 

If leadobs laidunön somo omi, valans olekredons 
omi, ed elans di Roma okömoms, ed omosumoms läni 
e pöpi». 

Balan omas: Caiphas, kel äbinom dü yel et 
dalekultan, äsagom omes: «Suemols nosi, 

no betikols, das binos frutikum pro obs, das men 
bal deadon benü pöp, adas pöp lölik 
päridikon». 

No äsagom okao atosi, ab bi äbinom dalekultan 
dü yel et, äprofetom, das Yesus ödeadom benü 
pöp, 

e no teiko benü pöp, ab i, dat ökobükom cilis 
espeariköl Goda. 

De del et ävätäloms ad deidön omi. 

Yesus nu no plu äzigolom notidiko bevü yudans, 
ab ägolom usao lü län nilü däsärt, lü zif 
Ephraim panemöl, ed ästebom us ko tidäbs okik. 

Pajad yudanas äbinon nilik, e mödikans se län 
ägolons bü pajad lü Hierusalem ad klinükön 
okis. 

Äsukons Yesusi, ed äsagons odes, ven äbinons in 
tem: «Kisi cedol-li? No okömom-li bo pö zäl»? 

Lekultans e farisetans nu inotükoms büdi, das, 
if ek ösevonöv topi, kö öbinom, ömutonöv 
nunädön atosi, dat ökanomsöv fanäbükön omi. 

KAPIT : XII 

Tü tim delas mäl bü pajad Yesus ägolom lü 
Bethania, kö äbinom Lazarus: ideadölan, keli 
ilelifükom se deadam. 

Us äblümükons ome fidädi; Martha äbötof, e 
Lazarus äbinom balan utanas, kels älenseatons ko 
om. 

Maria äsumof pauni nugveta narda rafinik jerabik, 
äleüledof futis Yesusa, ed äsäluimükof futis 
omik me hers okik. Dom äfulikon ko benosmel 
nugveta. 

Nu balan tidäbas omik: Iudas di Iscariot: son ela 
Simon, kel öträtom omi, äsagom: 

«Kikodo nugvet et no peselon-li tä denars 
kiltum, e mon pelegivon-li pöfanes»? 

Äsagom atosi, no bi äkälälom pöfanis, ab bi 
äbinom tifan, ed äkibom kädi, ed äsumom uti, 
kel pistüredon ini on. 

Ab Yesus äsagom: «No tupolöd ofi! Ekipedof oni 
pro del sepülama obik. 

Ibä pöfanis labols ai lä ols, ab obi no labols 
ai». 

Ven mödot gretik yudanas nu älilon, das Yesus 
äbinom us, äkömon, no teiko demü Yesus, abi ad 
logön eli Lazarus, keli ilelifükom se deadam. 

Lekultans ävätäloms täno ad deidön eli 
Lazarus, 

bi yudans mödik äkömons demü om, e täno 
älekredons Yesusi. 

Menamödot gretik, kel ikömon demü zäl, 
älelilon, tü del fovik, das Yesus ökömom lü 
Hierusalem, 

Äsumons pamatuigis, äkosgolons omi, ed 
ävokädons: «Hosanna! pabenedomöd utan, kel 
kömom nemü Söl, Reg Yisraeläna»! 

Yesus ätuvom cukili, ed äseidom oki sui on, 
äsä pepenos: 

No dredolöd! o daut ela Sion! ekö! reg olik 
kömom seadölo su cukül». 

Büiko tidäbs omik no äsuemoms atosi, ab ven 
Yesus piglorükom, ämemoms utosi, kelos pipenon 
tefü om, ed utosi, kelosi edunons pro om. 

Menamödot, kel ädugädon omi, ätemunon, das 
ivokom eli Lazarus se sepül, ed ilelifükom omi 
se deadam. 

Ebo demü atos menamödot ikosgolon omi, bi 
ilelilon, das iduinom milagi at. 

Farisetans äsagoms täno odes: «Logols vo, das 
leno progedols. Ekö! volanef lölik golon po 
om». 

Bevü utans, kels ikömons ad plekön pö zäl, 
Helänans anik äbinons. 

Atans ägolons lü Philippus se Bethsaida in 
Galileyän, ed äbegoms ome: «O söl! vilobs 
logön Yesusi». 

Philippus äsagom atosi ele Andreas, e Philippus 
ed Andreas ägoloms täno ad sagön atosi Yesuse. 

Yesus ägespikom omes: «Düp ekömon, ün kel Son 
mena paglorikom. 

Vö! vö! sagob oles, if vuitagran no falon ini 
tail e deadon, tän blibon te; ab if deadon, tän 
prodon fluki mödik. 

Utan, kel löfon lifi okik, operon oni, ed utan, 
kel heton lifi okik in vol at, okipon oni 
laidüpio. 

If ek dünon obi, omuton sökön obi, e kö ob 
binob, utöpo i dünan obik obinon; if ek dünon 
obi, Fat ostimom oni. 

Nu lan obik fäkon, e kisi osagob-li? O Fat, 
libükolös obi se düp et! Ab ebo kodü atos düp 
at ekömon lü ob. 

O Fat! glorükolös nemi olik»! Tän vög se sül 
ätonon: «Eglorükob oni, ed oglorükob oni 
dönu». 

Menamödot, kel äkomon us ed älilon oni, 
äsagon, das äbinos tonäratonät; votans 
äsagons: «Silanan espikom lü om». 

Yesus ägespikom: «No pro ob vög etonon, ab pro 
ols. 

Nu cödet dö vol at poledunon; nu löpal vola at 
posejedom plödio. 

E ven polöpükob de taled, otirädob mödikanis 
lü ob». 

Äsagom atosi ad malön, me deadam kinik ödeadom. 

Menamödot ägesagon ome: «Elelilobs se lonem, 
das Kristus blibom laidüpio; lio kanol-li üfo 
sagön, das Son mena mutom palöpükön? Kim Son 
et mena binom-li»? 

Yesus täno ägesagom ones: «Nog dü brefüp lit 
binon zänodü ols. Zigololsöd in lit, dü tim, 
das labols oni, dat dag no drefonös süpo olis! 
Utan, kel zigolon in dag, no sevon, kiöpio golon. 

Lekredolsöd liti, dü tim, das labols oni! dat 
vedolsös cils lita»! Atosi Yesus äsagom ones, e 
ven imogolom, äklänedom oki demü ons. 

Do iduinom milagis so gretikis lo ons, no 
älekredons omi; 

dat vöd profetana: Isaias pöfölon: O Söl! kin 
elekredon-li predi obsik, e kine brad Söla 
pedasevädükon-li? 

I sekü kod at no äkanons lekredön, äsä Isaias 
äsagom in top votik: 

Ebleinükom logis onsik, ed edüfälükom ladälis 
onsik, dat no ölogons me logs, e no ösuemons me 
ladäl, ed ölecenons, ed ob ösaunükob onis. 

Atosi Isaias äsagom, ven älogom glori omik, ed 
äspikom dö om. 

Too, i se cifodans mödikans älekredoms omi, ab 
sekü dred demü farisetans, no äkoefoms osi, dat 
no pöxilomsös se sünagogs! 

ibä äbuükoms stimi menas bu stim Goda. 

Yesus äpredom ko vög laodik: «Utan, kel 
lekredon obi, no lekredon obi, ab utani, kel 
elesedom obi, 

ed utan, kel logon obi, logon elesedani oba. 

Ob as lit ekömob ini vol, dat alan, kel lekredon 
obi, no blibonös in dag! 

Ed if ek lilon vödis obik, e no kipedon onis, ob 
no cödob oni; ibä no ekömob ad cödön volanis, 
ab ad savön onis. 

Utan, kel deimon obi, e no zepon vödis obik, 
labon utosi, kel cödon oni: vöd, keli ob 
espikob; at ocödeton oni tü del lätik. 

Ibä no espikob se ob it, ab Fat, kel elesedom 
obi, ebüdülom obe utosi, kelosi mutob sagön e 
spikön. 

E sevob, das büd omik binon lif laidüpik. Klu, 
kelosi sagob, utosi sagob, soäsä Fat ebüdom 
obe». 

KAPIT : XIII 

Äbinos del bü pajadazäl. Yesus äsevom, das pro 
om düp ekömon, das ölovegolom se vol at lü 
Fat, e soäsä ilöfom omikanis in vol at, 
älöfom onis jü fin. 

Pö fided, ven diab ya islüdom eli Iudas di 
Iscariot: son ela Simon ad trätön Yesusi, 

e Yesus ädasevom, das Fat igevom vali ini nams 
omik, das isegolom de God, ed ögegolom lü God, 

Älöädom de fided, ädeükom klotis okik, 
äsumom flabi, ed älenükom oni zü zekoap okik; 

pos atos ägifom vati ini basin, ed äprimom ad 
lavön futis tidäbas okik ed ad säluimükön 
onis me flab, keli ilenükom zü zekoap okik. 

Ven äkömom lä Simon Petrus, atan äsagom ome: 
«O Söl! Ol vilol-li lavön futis obik»? 

Yesus ägesagom ome: «Utosi, kelosi dunob, nu no 
nog suemol, ab osuemol latikumo». 

Petrus äsagom ome: «Laidüpo no olavol futis 
obik». Yesus ägesagom ome: «If no lavob futis 
olik, no dilodol ko ob». 

Simon Petrus äsagom ome: «O Söl! No te futis, 
abi namis e kapi oba»! 

Yesus äsagom ome: «Utan, kel elavon oki, no 
nedon lavön oki plä futs; binon go klinik. Ed 
ols binols kliniks, ab no ols valik». 

Ibä äsevom trätani omik. Sekü kod at äsagom, 
das no valikans äbinoms kliniks. 

Ven ilavom futis omas, ilenükom klotis okik, ed 
älenseatom dönu, äsagom omes: «Suemols-li 
utosi, kelosi edunob oles? 

Nemols obi Mastani e Söli, e sagols atis 
gidetiko, ibä binob atans. 

Ven nu ob: Söl ä Mastan elavob futis olsik; i 
ols labols bligi ad lavön futis odas. 

Ibä egivob oles sami, dat i ols dunols leigo 
utosi, kelosi edunob oles. 

Vö! vö! sagob oles: Slafan no binom pluik ka 
mastan okik; lesedäb no pluik ka lesedan oka. 

Ven sevols atosi, tän binols beatiks, if dunols 
osi. 

Utos, kelosi sagob, no lonöfon pro ols valik; 
sevob utanis, kelis evälob; ab pepenölos muton 
pafölön: Utan, kel fidom ko ob bodi, etovom hili 
okik ta ob. 

Ya nu sagob osi oles, büä jenos, dat, ven jenos, 
sevolsös, das ob binob utan. 

Vö! vö! sagob oles: utan, kel ogetedon utani, 
keli olesedob, getedon obi; ed utan, kel getedon 
obi, getedon omi, kel elesedom obi». 

Ven Yesus isagom atosi, äfäkikom ninälo, ed 
ätemunom: «Vö! vö! sagob oles, balan olas 
oträtom obi». 

Tidäbs älülogoms odis bluviko, no äsevölo, 
kimi ädiseinom. 

Bal tidäbas, keli Yesus älöfom, älenseatom fo 
Yesus. 

Simon Petrus ävinegom omi ad säkön, kim 
äbinom, keli ädiseinom. 

Äblegikölo po loveo ta blöt Yesusa äsäkom 
ome: «O Söl! kimi diseinol-li»? 

Yesus ägesagom: «Binom om utan, kele ogivob 
brekoti boda fa ob publunöli». Äblunom brekoti 
boda ed ägivom oni ele Iudas: son ela Simon di 
Iscariot. 

E ko fidot diab äkömom ini om. Yesus äsagom 
ome: «Utosi, kelosi dunol, dunolöd suniko»! 

Nek älenseatölanas äsuemom, diseinü kis 
äsagom ome atosi. 

Ibä semans äcedoms, bi Iudas älabom kädi, das 
Yesus äsagom ome: «Remolöd uti, keli neodobs 
pro zäl»! u, das ämutom givön bosi pöfanes. 

Posä ilüsumom fidoti, ägolom sunädo plödio. 
Äbinos neit. 

Ven isegolom, Yesus äsagom: «Nu Son mena 
peglorükom, e God peglorükom in om. 

Ven God peglorükom in om, i God oglorükom omi in 
ok, efe suniko. 

O cils! Nog dü tim brefik binob lä ols. Osukols 
obi, e leigoäsä esagob yudanes: Utöpio, kö 
golob, no kanols golön; 

sagob nu i oles. 

Gevob oles büdi nulik: Löfolsöd odis! äsä 
elöfob olis, i ols mutols löfön odis. 

Dub atos valans osevons, das binols tidäbs obik, 
dubä labols löfi kol ods. 

Simon Petrus äsagom ome: «O Söl! kiöpio 
golol-li»? Yesus ägesagom: «Utöpio, kö golob, 
nu no kanol sökön obi; latikumo ye osökol 
obi». 

Petrus äsagom ome: O Söl! kikodo no kanob-li 
sökön oli? Vilob klemön lifi obik pro ol». 

Yesus äsagom: «Vilol-li klemön lifi olik pro 
ob? Vö! vö! sagob ole, higok no okravom, büä 
unoädol kilna obi». 

KAPIT : XIV 

«Ladäl olsik no fäkikonös! Lekredolsöd Godi, 
e lekredolsöd obi! 

In dom Fata obik löds mödik dabinons. If no 
binosöv soik, esagoböv osi oles. Degolob ad 
blümükön oles steböpi. 

E ven udegolob ed ublümükob steböpi, ogekömob 
dönu ad lasumön olis lä ob, dat i ols binolsös 
utöpo, kö ob binob! 

Utöpo, kö golob sevols, e sevols vegi lü top 
et». 

Thomas äsagom ome: «O Söl! no sevobs, lü top 
kinik golol; lio sevobsöv-li vegi»? 

Yesus äsagom ome: «Binob veg, e verat, e lif. 
Nek kömon lü Fat, äsä dub ob. 

If isevolsöv obi, i isevolsöv Fati obik; denu ye 
sevols omi, ed elogols omi». 

Philippus äsagom ome: «O Söl! jonolös obes 
Fati; atos saidon pro obs». 

Yesus äsagom ome: «So lunüpo binob ko ols, e no 
nog sevol-li obi? o Philippus! Utan, kel elogon 
obi, elogom Fati; lio kanol-li sagön: Jonolös 
obes Fati! 

No lekredols-li, das ob binob in Fat, e das Fat 
binom in ob? Vödis, kelis spikob oles, no sagob 
se ob it. Fat, kel binom laiduliko in ob, dunom 
vobodis. 

Lekredolsöd obi! binob in Fat, e Fat binom in ob; 
if no, lekredolsöd obi demü vobods et. 

Vö! vö! sagob oles: Utan, kel lekredom obi, 
odunom i vobodis, kelis edunob, igo gretikumis 
odunom; ibä golob lü Fat obik, 

ed utosi, kelosi desirols in nem obik, odunob, dat 
Fat paglorükomös in Son! 

If desirols bosi in nem obik, odunob osi. 

If löfols obi, demolsöd täno büdis obik! 

Obegob Fate ad givön oles yufani votik, kel 
oblibon laidüpio ko ols, 

veratäli, keli volanef no kanon dagetön, bi no 
logon oni, ni sevon oni; ab ols sevols oni, ibä 
obinon in ols e blibon in ols. 

No oposbinükob olis asä nenpalanis. Kömob lü 
ols. 

Ünü brefüp volanef no plu ologon obi, ab ols 
logols obi, bi ob lifob, ed ols olifols. 

Ün dels et odasevols, das ob binob in Fat obik, 
ed ols in ob, ed ob in ols. 

Kel labom büdis obik e demom onis, binom utan, 
kel löfom obi; ed utan, kel löfom obi, polöfom 
i fa Fat obik, ed ob olöfob omi, ed 
odasevädükob obi ome». 

Iudas, no elan di Iscariot, äsagom ome: «O Söl! 
kis binon-li kod, das vilol dasevädükön oli 
obes, e no volanefe»? 

Yesus ägesagom ome: «If ek löfon obi, tän 
odemon vödi obik, e Fat oba olöfom oni, ed obs 
okömobs ed olotädobs ini on. 

Kel no löfon obi, utan no odemon vödis obis. 
Vöd, keli lilols, no binon de ob, ab de Fat, kel 
elesedom obi. 

Atosi esagob oles, du binob lä ols. 

Ab yufan: Saludalanal, keli Fat olesedom oles dub 
nem obik, otidon oles vali, ed olesevädükon oles 
utosi valik, keli esagob oles. 

Posbinükob oles püdi, püdi obik givob oles; no 
givob, äsä volanef givon. Ladäl olsik no 
fäkikonöd, u dredikonöd! 

Elilols utosi, kelosi esagob oles: Degolob, e 
gekömob lä ols. If löfols obi, fredolsöv, das 
golob lü Fat, ibä om binom mödikum ka ob. 

E nu, büä atos ojenon, esagob osi oles, dat, ven 
atos jenon, olekredolsös! 

No ospikob plu mödik osi ko ols: Cifod volädik 
kömon; ab in ob no labon bosi, kel duton lü on; 

dat volanef ye sevonös, das löfob Fati, e dunob 
soäsä Fat ebüdom obe: Löädolsöd, degolobsöd 
isao»! 

KAPIT : XV 

«Binob vitid veratik, e Fat obik binom 
vitidagadan. 

Tuigi alik len ob, kel no polon flukis, moükom, e 
tuigi alik, kel polon sio flukis, klinükom, dat 
polonös flukis mödikum! 

Ya klinols sekü vöd, keli espikob lü ols. 

Blibolsöd in ob, ed ob blibob in ols! äsä 
vitidatuig no kanon polön flukis okao, ab teiko 
if blibon len vitid, leigono ols, if no blibols in 
ob. 

Ob binob vitid; ols binols tuigs vitida. Kel 
blibom in ob, du ob blibob in om, utan opolom 
flukis mödik; ibä nen ob, no kanols dunön bosi. 

If ek no blibom in ob, tän pajedom plödio, äsä 
vitidatuig, e sigikon; kobükoy tuigis sigik et, e 
jedoy onis ini fil, ed ons fefilons. 

If blibols in ob, e vöds obik blibons in ols, 
tän alutos, keli odesirols, pofölon. 

In atos Fat obik peglorükom, das polols flukis 
mödik, e vedols züpans oba. 

Leigoäsä Fat elöfom obi, i ob elöfob olis. 
Dakipolsöd löfi obik kol ols! 

If fölols büdis obik, odakipols fovo löfi obik, 
leigoäsä ob efölob büdis Fata obik, e bleibob 
palöfön fa om. 

Esagob atosi oles, dat kompenolsös in fred obik, 
e dat fred olsik nedöfikonös! 

Atos büd obik binon: Löfolsöd odis, äsä 
elöfob olis! 

Nek jonülon löfi gretikum, ka utan, kel klemon 
lifi okik pro flens okik. 

Binols flens obik, if dunols utosi, kelosi büdob 
oles. 

No nemob olis fovo dünanis; ibä dünan no sevom, 
kisi söl omik dunom; ab olis enemob flenis, bi 
enotükob oles utosi valik, keli elilob de Fat 
obik. 

No ols evälols obi, ab ob evälob olis, ed 
ejonidükob olis ad segolön ed ad polön fluki; e 
fluk et muton binön dulöfik, dat givobös oles 
alutosi, keli obegols Fate nemü ob! 

Atosi büdob oles: Löfolsöd odis! 

If volanef heton oli, sevolsöd täno, das eheton 
obi büikumo ka olis! 

If kompenolsöv pö dins volädik, volanef 
löfonöv dinis, kels pötons lü on, ab bi 
esevälob olis se voläd, volanef heton olis. 

Betikolsöd utosi, kelosi esagob oles: Dünan no 
binom mödikum ka söl okik. Ven epöjutons obi, 
opöjutons i olis; if demons vödi obik, odemons i 
vödi olsik. 

Ab dinis valik at odunons tefü ols, bi labols 
nemi obik, e no sevons omi, kel elesedom obi. 

If no ikömoböv, e no ispikoböv oles, no 
sinonsöv, ab nu no labons kodüli pro midun 
oksik. 

Utan, kel heton obi, heton i Fati obik. 

If no idunoböv zänodü ons vobodis, kelis votan 
nonik edunon, no sinonsöv, ab nü i ons elogons 
onis, hetons ed obi e Fati obik. 

Ab atos jenon, dat utos ojenonös, kelos pepenon 
in lonem onsik: Ehetons obi nen kod. 

Ab ven yufan: veratäl, keli osedob oles nämätü 
Fat, ukömon, tän on otemunon tefü ob. 

I ols otemunols; ibä de prim ebinols lä ob». 

KAPIT : XVI 

«Atosi esagob oles, dat no skanolsös! 

Ojedons olis se sünagogs; si! düp kömon, ün 
kel ek, kel deidon olis, ocedon, das ujonülon 
Gode düni. 

Odunons atosi, bi esevons ni Fati ni obi. 

Ab dinis at esagob oles, dat, ven düp ukömon, 
omemols utosi, kelosi esagob oles. Primao no 
esagob osi oles, bi äbinob lä ols. 

Nu golob lü om, kel elesedom obi, e nek olas 
säkol obe: Kiöpio golol-li? 

Ab, bi esagob oles atosi, lüg efulükon ladäli 
olsik. 

Ab sagob oles verati: binos frutik pro ols, das 
mogolob. Ibä, if no mogoloböv, yufan no 
kömonöv lä ols. Ab, ven mogolob, osedob oni 
oles. 

E, ven kömon, osüadükon volanefi tefü sinod, 
gid e cödet. 

Tefü sinod, bi no elekredons obi. 

Tefü gid, bi golob lü Fat, e no plu ologols obi. 

Tefü cödet, bi löpan vola at pecödetom. 

Nog dinis mödik mutob sagön oles, ab no nog 
kanols sufön nu onis. 

Ven ukömon, sevabo veratäl, tän okompenükon 
olis ko verat lölöfik; ibä no ospikon okao, ab 
onotodon utosi valik, keli lilon, ed obüosagon 
oles dinis, kels okömons. 

Oglorükon obi; bi osumon dinis de ob, ed 
onotükon onis oles. 

Alutos, keli Fat labom, duton lü ob; sekü kod 
at, äsagob, das osumon dinis valik de ob, ed 
onotükon onis oles. 

Pos brefüp no ologols obi, e dönu pos brefüp 
odönulogols obi, ibä odegolob lü Fat». 

Nu anans tidäbas omik äsagons bevü ods: «Kis 
utos sinifon-li, kelosi sagom: Pos brefüp no 
ologols obi, e dönu pos brefüp odönulogols obi, 
ed i: Ibä odegolob lü Fat»! 

Täno äsagoms: «Kisi diseinom-li me el pos 
brefüp? No suemobs, kisi sagom». 

Yesus äsevom, kisi äviloms säkön ome, ed 
äsagom omes: «Bespikols-li ko ods osi, das 
esagob: Pos brefüp no ologols obi, e dönu pos 
brefüp odönulogols obi? 

Vö! vö! sagob oles, odrenols ed oyamols, ab 
volanef ofredon; olabols doli, ab dol olsik ocenon 
ad fred. 

Vom labof doli, ven motof, bi düp pötik ofik 
ekömon; ab ven cil pemoton, tän no plu betikof 
dränäli demü fred, das men ekömon ini vol. 

Nu vo labols doli; ab odönulogob olis, e ladäl 
olsik ofredon, e nek omosumon fredi et de ols. 

Ün del et no osäkols obe bosi. Vö! vö! sagob 
oles, if plekols bosi Fate nemü ob, ogivom osi 
oles. 

Jünu no eplekols bosi nemü ob; plekolsöd, ed 
ogetols, dat fred olsik binonös lölöfik! 

Atosi esagob oles in parabs, ab düp kömon, das 
no plu ospikob lü ols in parabs, ab das onotükob 
stedälo oles dö Fat. 

Ün del et oplekols nemü ob, e no sagob oles, das 
oplekob lü Fat demü ols, 

ibä Fat it löfom olis, bi elöfols obi, ed 
elekredols, das esegolob de Fat. 

Esegolob de Fat, ed ekömob ini vol; nu lüvob 
voli e golob lü Fat». 

Nu tidäbs omik äsagoms ome: «Ekö! nu spikol 
stedälo, e sagol parabi nonik. 

Nu sevobs, das sevol vali, e das no neodol, das ek 
säkon ole bosi; sekü atos lekredobs, das 
esegolol de God». 

Yesus ägesagom omes: «Lekredols-li nu? 

Ekö! düp kömon, ed ekömon, das paspearükols, 
alan lü dom lönik okik, e das posbinükols obi 
soeliko. Ab no binob soelik; ibä Fat binom ko ob. 

Esagob oles dinis at, dat labolsös püdi in ob! 
In vol labols dränäli; ab labolsöd kuradi 
gudik! Evikodob volanefi». 

KAPIT : XVII 

Atosi Yesus espikom, ed älüodükom logis okik 
sülio, ed äsagom: «O Fat! düp ekömon. 
Glorükolös Soni olik, dat Son glorükomös oli! 

Baiädü nämäd, keli egevol ome tefü mid valik, 
ad gevön vale, keli egivol ome, lifi laidüpik. 

Atos lif laidüpik binon, das sevons oli asä Godi 
balik veratik, ed omi, keli elesedol: Yesus 
Kristus. 

Eglorükob oli su taled, eledunob vobodi, keli 
ebligädol obe ad dunön. 

E nu glorükolös obi, o Fat! me glor, keli 
älabob lä ol, büä vol ädabinon! 

Edasevädükob nemi olik menes, kelis egivol obe 
se volanef. Ädutoms lü ol, ed obe egivol omis, 
ed edakipoms vödi olik. 

Nu edasevoms, das alutos, kelosi egivol obe, 
kömon de ol; 

ibä vödis, kelis egivol obe, egivob omes; 
elüsumoms onis, ed edasevoms verato, das esegolob 
de ol, ed elekredoms, das elesedol obi. 

Plekob pro oms; no plekob pro volanef, ab pro 
utans, kelis egivol obe; ibä dutoms lü ol; 

ed alutos, kel duton lü ob, duton lü ol, ed 
olikos duton lü ob, ed ob peglorükob in oms. 

Dü tim, das äbinob lä ons su taled, edakipob 
omis dub nem olik; utanis, kelis egivol obe, 
ekälälob, e nek epäridikom, pläamü son 
pärida, dat pepenölos pöfölon. 

Nu golob lü ol, e sagob atosi in vol, dat 
labomsös lölöfiko fredi, keli labob. 

Egivob omes vödi olik, e volädanef eheton omis; 
ibä no dutoms lü vol volädik, leigoäsä ob no 
binob se voläd. 

No plekob ole, das desumolös omis se vol, ab das 
jelolös omis ta diab! 

I oms no ekömoms se voläd, leigoäsä ob no 
ekömob se on. 

Saludükolös omis me verat olik! vöd olik binon 
verat. 

Leigoäsä ol elesedol obi ini volanef, ob 
elesedob omis ini volanef. 

Saludükob obi pro oms, dat i oms pasaludükomsös 
dub verat! 

Plekob no te pro oms, ab i pro utans, kels 
lekredons obi dub vöds omsik, 

dat valans binonsös bal! leigoäsä ol, o Fat! in 
ob, ed ob in ol; dat i ons binonsös bal in obs! 
dat volanef lekredonös, das ol elesedol obi! 

Egivob omes glori, keli egivol obe, dat binomsös 
bal, soäsä obs binobs bal! 

ob in oms, ed ol in ob, dat binomsös lölöfiko 
bal, e dat volanef sevonös, das ol elesedol obi, 
ed elöfol omis, leigoäsä elöfol obi. 

O Fat! viloböv, das utans, keli egivol obe, 
obinomsös lä ob utöpo, kö binob; dat logomsös 
glori obik, keli egivol obe, bi elöfol obi bü 
daved vola! 

O Fat digik! volanef no esevon oli, ab ob esevob 
oli, ed atans edasevoms, das ol elesedol obi. 

Esevädükob omes nemi olik, ed obleibob dunön 
atosi, dat löf, me kel elöfol obi, binonös in 
oms, ed i ob in oms»! 

KAPIT : XVIII 

Ven Yesus isagom atosi, ägolom ko tidäbs okik 
lü votaflan bluka: Cedron, kö gad ädabinon. Om 
e tidäbs omik ägoloms ini on. 

I Iudas: trätan omik, äsevom topi et, bi Yesus 
ikobikom us suvo ko tidäbs okik. 

Iudas nu äkesumom ko ok trupi soldatas, ed ananis 
lekultanas e farisetanas, ed äkömom usio ko 
flamots, lampads e vafs. 

Yesus, kel äsevom utosi valik, kel ödrefon omi, 
ägolom plödio, ed äsagom omes: «Kimi 
sukols-li»? 

Ägesagoms ome: «Yesusi: elan di Nazareth». 
Yesus äsagom omes: «Ob binob utan». I Iudas: 
trätan omik, äbinom lä oms. 

Ven äsagom omes: «Ob binob utan», ägeyiloms ed 
äfaloms sui glun. 

Dönu äsäkom omes: «Kimi sukols-li»? ed 
äsagoms: «Yesusi: elan di Nazareth. 

Yesus ägesagom: «Esagob oles, das ob binob utan. 
Ven nu sukols obi, koedolsöd mogolön täno 
omis»! 

Atosi äsagom, dat pöfölon utos, kelosi isagom: 
Se oms, kelis elesedol obe, eperob neki. 

Simon Petrus, kel älabom säbi, äsetirom oni, 
ädrefom hidünani dalekultana, ed ädecöpom ome 
lili detik omik. Nem dünana et äbinon: Malchus. 

Yesus äsagom ele Petrus: «Steigolöd säbi ini 
vead! No mutob-li vagükön köpi, keli Fat egivom 
obe»? 

Trup, kapiten e hidünans yudanas nu ägleipoms 
Yesusi ed äjänädoms omi. 

Ädugoms omi balido lü Annas; ibä äbinom lüfat 
ela Caphas: dalekultan yela et.14. Caphas äbinom 
man, kel ikonsälom yudanes, das plu äfrutos, das 
man bal ädeadom pro pöp. 

Simon Petrus e tidäb votik nu äsökoms Yesusi. 
Tidäb at äbinom sevädik pö dalekultan, ed 
ägolom ko Yesus ini yad dalekultana, 

du Petrus äbleibom stanön plödü yan. Tidäb 
votik, kel äbinom sevädik pö dalekultan, 
äkömom plödio, äspikom ko jiyanan, ed 
änüblinom eli Petrus. 

Täno jidünan: jiyanan äsagof lü Petrus: «No 
binon-li i ol balan tidäbas mana et»? äsagom: 
«Nö»! 

Dünans e calans ästanoms lä kolatafil fa oms 
pimeiköl, ibä äbinos koldik. Petrus äbinom 
bevü oms, ed ävamükom oki. 

Dalekultan ädasäkom nu Yesusi dö tidäbs omik e 
dö lejon omik. 

Yesus ägesagom ome: «Espikob stedälo lü 
volanef; etidob ai in sünagogs ed in tem, kö 
yudans valik kobikons; kläno esagob nosi. 

Kikodo dasäkol-li obi? Dasäkolöd utanis, kels 
elilons utosi, kelosi espikob! Ekö! sevons utosi, 
kelosi esagob». 

Ven äsagom atosi, balan hidünanas, kel ästanom 
nilo, ägivom Yesuse liliflapi, ed äsagom: 
«Gespikol-li somo dalekultane»? 

Yesus ägesagom ome: «If esagob bosi badik, 
sagolöd üfo obe, kisi badik esagob! If esagob 
bosi gudik, kikodo üfo flapol-li obi»? 

Tän Annas älesedom omi pejänädöl lü 
dalekultan: Caphas.25. Simon Petrus ästanom us ed 
ävamükom oki, ed äsagoy ome: «No binol-li i ol 
balan tidäbas omik»? änoom osi, ed äsagom: 
«Nö»!26. Tän balan hidünanas dalekultana: 
röletan mana, kela lili Petrus idecöpom, 
äsagom: «No elogob-li in gad oli kobü om»?27. 
Dönu Petrus änoom atosi, e sunädo higok 
äkravom.28. Ädugoms nu Yesusi de Caphas lü 
cödöp; äbinos nog gölik. No änügoloms ini 
cödöp ad no neklinükön okis, dat dalomsös 
fidön pajadafidädi! 

Sekü kod at Pilatus äkömom plödio lü oms ed 
äsagom: «Dö kis kusadols-li mani at»? 

Ägesagoms ome: «If no binomöv midunan, no 
lovegivobsöv omi ole». 

Pilatus äsagom omes: «Sumolsöd täno omi, e 
cödetolsöd omi ma lonem olsik»! Yudans äsagoms 
ome: «No pedälos obes ad deidön cödeto eki». 

So äjenos, dat vöd Yesusa päfölon, ven äsagom 
me deadam kinik ödeadom. 

Pilatus ägolom dönu ini cödöp, ävokom Yesusi 
lü ok, ed äsagom: «Binol-li reg yudanas»? 

Yesus ägesagom: «Sagol-li atosi se ol it, u 
votans esagoms-li atosi ole»? 

Pilatus ägesagom: «No binob ga yudan! Pöp olik 
e lekultans elovegivons oli obe. Kisi edunol-li»? 

Yesus ägesagom: «Regän obik no duton lü vol 
at; if regän obik binonöv de vol at, hidünans 
obik ekomipomsöv, dat no pelovegivobös yudanes! 
Regän obik no binon de vol isik». 

Pilatus äsagom ome: «No binol-li ga reg»? Yesus 
ägesagom: «Ol it sagol, das binob reg. Demü at 
pemotob, e demü at ekömob ini vol, ad temunön 
verati. Alan, kel löfon verati, lelilon vögi 
obik». 

Pilatus äsagom ome: «Kis verat binon-li»/ Posä 
isagom atosi, ägolom dönu plödio lü yudans, ed 
äsagom omes: «Tuvob döboti nonik in om. 

Ab kösömols, das stadükob libio balani pro ols 
pö pajad. Vilols-li, das stadükob libio pro ols 
regi yudanas»? 

Oms valik nu ävokädoms dönu: «No omi, ab eli 
Barabbas». Barabbas nu äbinom ravan. 

KAPIT : XIX 

Tän Pilatus äbüedom lebatön omi. 

Soldats äflökoms kroni de spins, ed äpladoms 
oni sui kap omik; äjedoms züi om mänedi 
purpurik, 

ed äsagoms: «Glidö! o reg yudanas! ed ägivoms 
ome liliflapis. 

Tän Pilatus äkömom dönu plödio, ed äsagom 
omes: «Ekö! blinob omi lü ols, dat sevolsös, 
das no etuvob döboti in om»! 

Yesus äkömom plödio, äpolölo spinakroni e 
mänedi purpurik. Ed äsagom omes: «Ekö! us men 
binom»! 

Ven lekultans e hidünans älogoms omi, 
äluvokädoms: «Krodolöd omi! krodolöd omi»! 
Pilatus äsagom omes: «Sumolsöd ols it omi, e 
krodolsöd omi! ibä ob no tuvob döboti in om». 

Ab yudans ägesagoms ome: «Labobs lonemi, e ma 
lonem mutom deadön; ibä evedükom oki it Soni 
Goda». 

Ven Pilatus älilom atosi, ädredikom nog plu; 

Änügolom dönu ini cödöp, ed äsagom lü 
Yesus: «Kiöpao binol-li»? Ab Yesus no ägevom 
ome gespiki. 

Nu Pilatus äsagom ome: «No spikol-li lü ob? No 
sevol-li, das labob nämädi ad krodön oli, e 
nämädi ad stadükön libio oli»? 

Yesus ägesagom: «No labolöv nämädi ta ob, if 
at no pigevonöv löpao ole. Sekü atos utan, kel 
elovegivom obi ole, edunom sinodi gretikum». 

De timül at Pilatus ästeifom ad stadükön libio 
omi; ab yudans äluvokädoms: «If stadükolöv 
libio omi, no binol flen lampöra. Alan, kel 
vedükom oki it regi, volutom ta lampör». 

Ven Pilatus älilom, kisi äsagoms, äblinom 
plödio Yesusi, ed äseidom oki sui cödalastul 
tö top, kel panemon: lithostrotos, in hebrey: 
gabbatha. 

Äbinos preparamadel bü pajad, zao tü düp 
mälid. Äsagom lü yudans: «Ekö! is reg olsik 
binom». 

Ab äluvokädoms: «Moö! moükolöd omi! 
krodolöd omi»! Pilatus äsagom omes: «Mutob-li 
krodön regi olsik»? Lekultans ägesagoms: «No 
labobs regi votik, äsä lampöri»! 

Tän älovegivom omi omes, dat pökrodom. Äsumoms 
Yesusi, ed ämodugoms omi. 

Ed äpolölo krodi ägolom lü kranatop sonemik, 
kel panemon in hebrey: golgotha. 

Us äkrodoms omi, e ko om votanis tel, balani tö 
flan alik, in zänod Yesusi. 

Pilatus ilautom suspenädi, ed ifimükom oni leni 
krod; suspenäd ätonon: YESUS DI NAZARETH: REG 
YUDANAS. 

Yudans mödik nu äreidons suspenädi at, ibä 
top, kö Yesus pikrodom äbinon nilü zif, e 
suspenäd pipenon in hebrey, in Grikänapük, ed 
in latin. 

Lekultans yudanas nu äsagoms ele Pilatus: «No 
penolöd: Reg yudanas, ab das esagom: binob reg 
yudanas». 

Pilatus ägesagom: «Kelosi epenob, utosi 
epenob». 

Ven soldats ikrodoms Yesusi, äsumoms klotis omik, 
ed ädiloms onis ad dils fol, pro soldat alik dil 
bal, e plä ats nog mäned. Mäned äbinon 
nenyümetik. Löpao pivivon as lölot bal. 

Äsagoms bevü ods: «No sleitobsöd oni, ab 
fätükobsöd, kim olabom oni»! Dat pöfölon 
pepenölos: Ediloms klotis obik bevü ods, e demü 
klotem obik etiredoms. Klu soldats ädunoms atosi. 

Nilü krod Yesusa ästanofs mot omik; sör mota 
omik: Maria: jimatan ela Clopas, e Maria di 
Magdala. 

Ven Yesus äloegom stanön moti okik, e tidäbi, 
keli älöfom, lä of, äsagom lü mot: «O vom! 
logolöd soni olik»! 

Pos atos äsagom lü tidäb: «Logolöd moti 
olik»! E de timül at, tidäb älasumom ofi ini 
dom okik. 

Pos atos Yesus, kel äsevom, das val nu piledunon, 
dat pepenölos pöfölon, äsagom: «Soafob». 

Us nu gef ko vinig pifulüköl ädabinon; äblunoy 
spogi ini vinig, ävouloy oni me hüsop, ed 
äblinoy oni lü mud omik. 

Posä Yesus isumom vinigi, äsagom: «Pefidunos». 
Äblegükom kapi okik ed ädeadom. 

Dat koaps no öblibons len krods dü jabat, ibä 
äbinos preparamadel, e jabat et äbinon del mu 
saludik, yudans äbegoms ele Pilatus ad koedön 
breikön lögis omas, e desumön omis de krods. 

Nu soldats äkömoms ed äbreikoms lögis balana e 
votana, kels pikrodoms ko om. 

Ven ye äkömoms lä Yesus, ed älogoms, das 
ideadom, no äbreikoms lögis oma. 

Ab bal soldatas ästeigom spedi okik ini flan, e 
sunädo blud e vat äseflumons. 

Utan, kel elogom osi, etemunom osi; e temunod omik 
binon veratik. Sevom, das spikom verati, dat i ols 
lekredolsös! 

Ibä atos ejenon, dat pepenölos pöfölon: Bon 
nonik oma pobreikon. 

E dönu in saitotaplad votik biba pepenos: Ologoms 
sui om, keli esteigoms. 

Pos atos Ioseph di Arimathaea, kel äbinom tidäb 
Yesusa, kläno, bi ädredom tefü yudans, äsäkom 
ele Pilatus, va ädalom desumön koapi Yesusa. 
Pilatus ädälom ome atosi. Tän ägolom ed 
ädesumom koapi Yesusa. 

I Nicodemus, kel primo ikömom ün neit lü Yesus, 
äkömom ko migot mira e laoäda zao mö pauns 
tum. 

Ädesumoms koapi Yesusa, ed ävilupüloms oni ko 
pits raomik ini flabs, ma kösömot yudanas pö 
sepülam. 

In top, kö pikrodom, gad ädabinon, ed in gad et 
sepül nulik, in kel nog neai ek piseiton. 

Ini at äseitoms Yesusi, bi äbinos preparamadel 
ad pajad yudanas, e bi sepül äbinon nilik. 

KAPIT : XX 

Tü del balid viga Maria di Magdala ägolof ün 
göd gölik, ven äbinos nog dagik, lü sepül, ed 
älogof, das ston pimoükon de sepül. 

Tän ägolof spidiko lü Simon Petrus, e lü 
tidäb votik, kel pilöfom fa Yesus, ed äsagof 
omes: «Esumoms Söli se sepül, e no sevobs, tö 
top kinik eseitoms omi». 

Tän Petrus e tidäb votik äsegoloms, ed 
äkömoms lä sepül. 

Bofikans ägoloms kobo, ab tidäb votik ägolom 
vifikumo, ka Petrus ed äkömom as balidan lü 
sepül. 

Äblegükölo oki fo loveo äloegom seatön 
flabis, ab no ägolom ini sepül. 

E Simon Petrus älükömom po om, ed änügolom 
ini sepül; äloegom seatön flabis; 

e särvätül, kel ibinon su kap omik, no äseaton 
lä flabs votik, ab äseaton pinürölölo su top 
votik. 

Nu i tidäb votik, kel ikömom as balidan lü 
sepül, ägolom ninio; älogom onis, ed 
älekredom. 

Ibä no nog äsevoms, das pipenos, das ömutom 
lelifikön se deadam. 

Tän tidäbs ägegoloms dönu lomio. 

«Maria äbleibof stanön ädrenölo plödo lä 
sepül. Ven nu äblegükof ädrenölo oki love 
sepül, 

Äloegof seadön silananis tel in klotem vietik, 
balani len kapofinot e balani len futofinot plada, 
kö koap Yesusa iseaton. 

Atans äsagoms ofe: «O vom! kikodo drenol-li? 
äsagof omes: «Bi emosumons Söli obik, e no 
sevob, tö top kinik eseitons omi». 

Posä isagof atosi, ägüflekof oki, ed äloegof 
stanön Yesusi, ab no äsevof, das utan äbinom 
Yesus. 

Yesus äsagom ofe: «O vom! kikodo drenol-li? Kimi 
sukol-li? Of äniludölo, das utan äbinom gadan, 
äsagof: «O söl! if emosumol omi, sagolös obe, 
tö top kinik eseitol omi! tän omopolob omi». 

Yesus äsagom ofe: «O Maria! ägüflekof oki, ed 
äsagof ome: «Rabboni»! kelos sinifon: O Mastan! 

Yesus äsagom ofe: «No doatolöd obi! ibä no nog 
elöpiovegob lü Fat. Ab gololöd ad sagön 
hisvistes obik: Löpiovegob lü Fat obik äd 
olsik, lü God obik äd olsik». 

Maria di Magdala ägolof ad nunön tidäbes, das 
ilogof Söli, e das isagom ofe etosi. 

Ün soar latik dela balid ot viga, ini dom, kö 
tidäbs ädabinoms, e kela yans pifärmükons 
sekü dred pro yudans, Yesus äkömom, äpladom 
oki zänodü oms, ed äsagom omes: «Püd binonös 
lü ols»! 

Posä isagom atosi, ädajonom omes namis e flani 
oka. Tidäbs äfredoms, ven älogoms Söli. 

Dönu Yesus äsagom omes: «Püd binonös lü ols! 
Leigoäsä Fat elesedom obi, lesedob olis». 

Posä isagom atosi, äbladom, ed äsagom omes: 
«Getolsöd Saludalanali! 

If pardols eke sinodis omik, sinods papardons ome; 
if leadols dakipön eke sinodis, tän dakipon 
onis». 

Thomas: bal degtelanefa, Didymus penemöl, no 
äbinom lä oms, ven Yesus äkömom. 

Tidäbs votik äsagoms ome: «Elogobs Söli». Ab 
äsagom omes: «If no logob in nams omik vunis 
klufas, e pladob doati obik ini vuns, e nami obik 
sui flan omik, no kredob osi». 

Latikumo mö dels jöl, tidäbs äkoboms dönu in 
cem e Thomas äbinom lä oms. Du yans 
pifärmükons Yesus äkömom, ästanom zänodü 
oms, ed äsagom: «Püd binonös lü ols»! 

Pos atos äsagom lü Thomas: «Pladolöd doati 
olik isio, logolöd namis obik; pladolöd nami 
olik sui flan obik, e no binolöd nenlekredik, ab 
lekredan»! 

Thomas ägespikom ome: «O Söl obik! O God»! 

Yesus äsagom ome: «Bi elogol obi, evedol 
lekredik. Beatiks utans binons, kels lekredons, 
nes elogons». 

Yesus eduinom sio nog milagis votik mödik lo 
tidäbs okik, kels no bepenons in buk at; 

ab ats pebepenons, dat lekredolsös, das Yesus 
binom Kristus, Son Goda, e dat labolsös dub 
lekred et lifi in nem omik! 

KAPIT : XXI 

Pos atos Yesus ädasevädükom oki dönu tidäbes 
lä Lak di Tiberias. Ädasevädükom oki so: 

Ven Simon Petrus, Thomas penemöl Didymus, 
Nathanael di Cana in Galileyän, sons ela 
Zebedaeus e tidäbs votik tel äkoboms, 

Simon Petrus äsagom omes: «Golob ad 
päskarön». Äsagoms ome: «Golobs ko ol». 
Äsegoloms ed äboidoms okis sunädo ini naf, ab 
äfanoms ün neit et nosi. 

Ven göd ya äprimon, Yesus ästanom su jol; 
tidäbs ye no äsevoms, das äbinos Yesus. 

Yesus äsagom omes: «O cils! no labols-li bosi ad 
fidön»? ägesagoms: «Nö!» 

Äsagom omes: «Sejedolsöd filäti tö flan detik 
nafa! ed ofanols». Äsejedoms nu oni, e no 
äfägoms ad löpiotirön oni sekü lemödot 
fitas. 

Nu tidäb, keli Yesus älöfom, äsagom ele 
Petrus: «Binos Söl». Ven Simon Petrus älilom, 
das äbinos Söl, älenükom plökloti, ibä 
äbinom nüdik, ed äbunom ini lak. 

Tidäbs votik äkömoms in naf, ibä no äbinoms 
fagiks de län, zao mö louns teltum, ed 
ätränoms filäti ko fits. 

Ven ilükömoms sui jol, älogoms kolatafili, bosi 
fita, e bodi. 

Yesus äsagom omes: «Blinolsöd bosi fitas, kelis 
efanols änu»! 

Simon Petrus ägolom lü jol, ed ätirom filäti 
sui län; filät äfulon me fits gretik mö 
tumluldegkil. E to num gretik at, filät no 
äsleaton. 

Yesus äsagom omes: «Kömolsöd ad janedön»! 
Nek tidäbas äkünom ad säkön ome: «Kim 
binol-li»? äsevoms sio, das äbinos Söl. 

Yesus änilikom, äsumom bodi, ed ägivom oni 
omes, e leigo fitis. 

Atos äbinon ya naed kilid, das Yesus 
ädasevädükom oki, posä ilelifikom se deadam. 

Posä ijanedoms, Yesus äsagom lü Simon Petrus: 
«O Simon! son ela Ioannes! löfol-li obi 
mödikumo, ka oms»? äsagom ome: «Si! o Söl! 
sevol, das löfob oli». Äsagom ome: 
«Bälätolöd jipülis obik»! 

Telidnaedo äsagom ome: «O Simon! son ela 
Ioannes! löfol-li obi»? äsagom ome: «Si! o 
Söl! sevol, das löfob oli». Äsagom ome: 
«Galedolöd jipis obik»! 

Kilidnaedo äsagom ome: «O Simon! son ela 
Ioannes! löfol-li obi»? Petrus ävedom lügik, 
bi äsagom kilidnaedo ome: «Löfol-li obi»? ed 
äsagom ome: «O Söl! Sevol vali; ol it sevol, 
das löfob oli». Yesus äsagom ome: 
«Bälätolöd jipis obik! 

Vö! vö! sagob ole, ven äbinol yunikum, 
älenükol ol it ole zönüli, ed ägolol utöpio, 
kö ävilol; ven obinol bäldik, otenükol namis 
olik, e votan azönom oli, ed odugom oli utöpio, 
kö no vilol». 

Me atos äjonom ome deadami, me kel öglorükom 
Godi. Posä isagom atosi, äsagom: «Sökolöd 
obi»! 

Ven Petrus ägüflekom oki, älogom, das tidäb, 
keli Yesus älöfom, äsökom omis; otan, kel pö 
fided äjokom ta blöt omik, ed isäkom: «Kim 
binom-li utan, kel oträtom oli»? 

Petrus, älogölo omi, äsäkom Yesuse: «O Söl! 
Lio fät omik obinon-li»? 

Yesus äsagom ome: «If viloböv, das bleibomöv 
lifön, jüs okömob, kisi atos tefon-li ole? 
Sökolöd obi»! 

Dub atos sagäd äspearikon bevü svists, das 
tidäb et no ödeadom; ab Yesus no isagom, das no 
ödeadom, ab: «If viloböv, das bleibomöv 
lifön, jüs okömob, kisi atos tefon-li ole»? 

Atan binom tidäb, kel etemunom dinis valik at, ed 
epenetom onis; e sevobs, das temunod omik binon 
veratik. 

Yesus eduinom nog dinis votik so mödikis, das, if 
pipenetonsöv, igo vol lölik, cedü ob, no 
kanonöv ninädön bukis, in kels pipenetonsöv. 

DUNS PAOSTOLANAS 

KAPIT : I 

Buki balid epenob, o Theophilus! dö val, keli 
Yesus ed edunom, ed etidom primao, 

jü del, tü kel pälasumom, posä igevom, dub 
Saludalanal, paostolanes, kelis ivälom, büdülis 
okik. 

Ädajonom oki, i pos suf okik dü dels foldeg ön 
mods süadüköl mödik, lifölo omes, ed 
äbespikom ko oms dinädis regäna Goda. 

Ven ikobikom ko oms, äbüdom omes ad no lüvön 
eli Hierusalem, ab ad stebedön promi Fata, keli, 
äsagom, «elelilols de ob; 

ibä Ioannes äblunedom sio me vat, ab ols 
poblunedols pos dels no mödiks me Saludalanal». 

Utans, kels äbinoms lä om, nu äsäkoms ome: «O 
Söl! ofünol-li dönu regäni in Yisraelän»? 

Äsagom omes: «No dutos lü ols ad sevön timis u 
dinädis, kelis Fat edakipom in nämäd lönik 
okik; 

ab odagetols nämi, ven Saludalanal okömon sui 
ols, ed obinols temunans obik in Hierusalem in 
Yudän e Samaritän löliks, si! jü finods 
taleda». 

Posä isagom atosi, äloegoms löpiovegön omi; 
lefog älasumon omi, ed ämoükon omi se logam 
omas. 

Ven nog älogetoms lü sül, du älöpiovegom, 
ekö! mans tel in klotem vietik ästanoms lo oms, 

kels äsagoms: «O mans Galileyänik! lio 
stanols-li ad logön sülio? Yesus it ogekömom 
ön mod ot, äsä eloegols löpiovegön sülio 
omi». 

Tän ägegoloms dönu lü Hierusalem de bel, 
Learabel panemöl, kel topon nilü Hierusalem tö 
fagot jabatatäva. 

Ven ikömoms us, ägoloms lü löpacem, kö 
äkobikoms kösömiko, sevabo: Petrus, Iacobus, 
Ioannes, Andreas, Philippus, Thomas, 
Bartholomaeus, Matthaeus, Iacobus: son ela 
Alphaeus, Simon: lezilan, e Iudas: son ela 
Iacobus. 

Atans valik älaidäloms balälo ad plekön kobü 
voms anik, Maria: mot Yesusa e blods omik. 

Ün bal delas et Petrus älöädom zänodü 
tidäbs, ed äsagom (us mödot menas zao tumteldeg 
ädabinon): 

«O mans, svists! uto, in penäd bibik ämuton 
pafölön, kelosi Saludalanal dub mud ela David 
ibüosagon tefü Iudas, kel ebinom geidan utanas, 
kels efanoms Yesusi, 

das ädutom lü obs, ed äkompenom ad dün obas. 

Atan nu eremom tä ut, keli imeritom me midun 
okik, länedi, efalom fo loveo, ed emaisleatom, 
sodas ninäms valik okik äsesturons. 

Atos evedon sevädik pö lödans ela Hierusalem, 
sodas läned et panemon in dialeg onas: 
Akeldamach, sevabo: bludaläned. 

Ibä in buk psamas pepenos: Steböp omik vedonöd 
soalöp; lödan no binonöd in on! e Votan 
dagetomöd kälädi! 

Sekü atos zesüdos, das de mans, kels äbinoms 
kobü obs dü tim, ün kel Söl Yesus änügolom 
ed äsegolom ko obs, 

primölo de bluned fa Ioannes jü del, kü 
pemosumom de obs, balan omas vedomös ko obs 
temunan lelifikama omik! 

Ämoboms täno pösodis tel: Ioseph penäinemöl: 
Barsabas, kel i pänemom: Iustus, e Matthias. 

Ed äplekoms: «Ol, o Söl! sevol ladälis valik! 
Jonolös bali pösodas tel at, keli evälol, 

ad labülön düni e paostoli, se kel Iudas 
edegolom lü top lü om dutöl»! 

Pos atos äkoedoms tiredön omis, e benofät 
ädrefon eli Matthias, kel päläkompenükom lä 
paostolans degbal. 

KAPIT : II 

Ven pintadel ikömon, valans äkoboms balälo. 

E süpo se sül noid, äsä ut tepa vemik, 
äsüikon, kel äfulükon domi lölik, in kel 
äseadoms. 

I pälogons fa oms linegs pidilädöl äsvo binü 
fil, kels ädoseidons okis sui alan omas. 

Valans nu päfulükoms me Saludalanal, ed 
äprimoms ad spikön pükis foginänik, maä Lanal 
äkoedon spikön omis. 

Nu in Hierusalem yudans älödoms, mans relöfik 
se nets valik dis sil. 

Ven ton at ädavedon, menamödot äkobikon; 
äbluvons, bi älilons, das äspikoms in dialegs 
lönik onas. 

Äbinons nen okreig ed ästunikons, du äsagons 
odes: «Benö! mans valik et, kels spikoms, no 
binoms-li Galileyänans? 

Lio lilobs-li üfo, das spikoms in lomänapük 
alana obas? 

Partiyans, Medänans, elans di Elam, belödans 
Mesopotäna, Yudäna, ela Cappadocia, ela Pontus, 
ela Asia, 

Frügäna, Pamfüläna, Lägüptäna, topädas 
Lübäna flanü Cyrene; ed i Romänans, yudans e 
kompenans yudanas, us elomädiköls, 

Kretiyans e larabans, lio lielobs-li notükön 
omis in püks obsik vobodis gretik Goda»? 

Äbinölo nen okreig e no äsuemölo atosi, 
äsagons odes: «Kisi atos sinifon-li»? 

Votans ye äsagons kofölo: «Binoms fuliks me vin 
svidik»! 

Tän Petrus, ko degbalanef, äbitikom ed äsagom 
omes ko vög laodik: «O mans yudik, ed ols valik, 
kels lödols in Hierusalem! atosi sevolsöd, e 
demolsöd utosi, kelosi osagob oles! 

Ibä atans no brietoms, äsä niludols, ibä binos 
pas düp kilid, 

ab atos binon utos, kelosi profetan Io l esagom: 

Ed ün dels lätik ojenos, God sagom, das 
osestürob de Lanal obik sui mid valik; sons olsik 
e dauts olsik oprofetons, hiyunans olsik ologoms 
pubotis, bäldans olsik odrimoms drimis, 

ed i sui hidünans e jidünans obiks osestürob in 
dels et de Lanal obik, ed oprofetons. 

I oduinob milagis löpo in sül, e malis dono sui 
taled: blud, fil, mismok. 

Sol odagikon, e mun ocenon ad blud, büä del 
gretik ä famik Söla okömon. 

Ed alutan, kel ostimon nemi Söla, podakipon. 

O mans Yisraelänik! Dalilolsöd vödis at! 
Yesusi: elan di Nazareth, mani kel, äsä ols it 
sevols, pejonom oles fa God dub vobods nämöfik, 
milags e mals, kelis God eduinom dub om bevü ols, 

omi, kel ma slud Sanhedrina, ko büsev Goda, 
pelovegivom, eklufols medamü mens, kels no noloms 
lonemi, leni krod ed edeidols! 

Ab omi God elivükom de dols deada, ed 
elelifükom, bi no ämögos, das pädakipom dub 
dead. 

Ibä David sagom tefü om: Älogob Söli laiduliko 
lo ob; binom vo detü ob, dat no vakulobös! 

Sekü atos ladäl obik äfredon, e lineg obik 
äyubon; ed i mid oba ostebon spelo, 

bi no oprididol lani obik disvole, ni oletol, das 
Saludal olik ologom distuki. 

Eseivükol obe vegi lifa, ed ofulükol obi me fred 
pö logam ola. 

O mans, svists! Daloy spikön oles stedälo dö 
lefatal: David; edeadom, e pesepülom; sepül omik 
dabinon jü del nuik bevü obs. 

Bi äbinom kludo profetan, ed äsevom, das God 
epromom yulo ome, das öpladom balani prodas loina 
omik sui tron omik, 

om, büologölo, esagom tefü lelifikam Kristusa, 
das God no öprididom omi disvole, e mid omik no 
ölogon distuki. 

Yesusi at nu God elelifükom, dö kelos obs valik 
binobs temunans. 

Om, pelöpüköl lü top detü God, egetom de Fat 
promi tefü Saludalanal, ed esestürom nu oni, 
äsä logols e lilols. 

David ga no elöpiovegom sülio, ed om it sagom: 
Söl esagom söle obik: Seadolöd detü ob, 

jüs useitob neflenis olik äsä futabami pro futs 
olik! 

So dafamül lölik: Isra l sevonös fümiko, das 
God evedükom omi Söli ä Kristusi, Yesusi ot, 
keli ekrodols»! 

Ven äliloms atosi, äfäkikoms vemo, ed äsagoms 
ele Petrus e paostolanes retik: «Kisi mutobs-li 
dunön? o mans, svists»! 

Petrus ägesagom omes: «Lecenolsöd! ed alan olas 
pablunedonöd nämätü Yesus: Kristus, dat sinods 
olsik papardonsös! tän givot Saludalanala 
oledutikon lü ols. 

Ibä lü ols prom duton, e lü cils olsik, e lü 
valans, kels binons fagiks; somödikans, äsä 
Söl: God obsik ovokom». 

Ko vöds votik nog vemo mödiks ätemunom, ed 
ämeibom omis: «Savolsöd olis se menäd miik 
at»! 

Utans, kels nu älüsumons fredo vödi at, 
päblunedons, e tü del et mens zao kilmil 
päslopükons. 

Äkompenons laiduliko pö lejon paostolanas, pö 
komotalif, pö breik bodeda e pö pleks. 

Nu dred äfaneton valanis; milags e mals mödiks 
päduinons fa paostolans. 

Valans, kels älekredons, nu älabons vali 
kobädiko. 

Äselons dalabotis valik oksik, ed äseagivons 
prodoti valanes, maä äneodons onis. 

Älaidälons i ad stebön aldeliko baläliko in 
tem, ad breikön bodedi in dom pos dom, in kels 
äfidons zibis fredo, e ko balug ladäla, 

du älelobons Godi, ed älabons göni pöpa 
lölik. Aldeliko Söl äblinom komote utanis, kels 
päsavons. 

KAPIT : III 

Seimna Petrus e Ioannes ägoloms tü plekadüp, 
sevabo tü düp zülid, lü tem. 

Usio man pälüpolom, kel äboatom de moted okik. 
Aldeliko äpladoy omi len temaleyan, kel penemon 
jönik, ad lubegön limuni utanes, kels 
änügolons ini tem. 

Ven älogom eli Petrus ed eli Ioannes, kels ebo 
äviloms nügolön ini tem, äbegom limuni. 

Petrus, ko Ioannes, älogedom stediko omi, ed 
äsagom: «Lülogolöd obis»! 

Älüodom logis okik lü oms, äspetölo ad getön 
bosi de oms. 

Tän Petrus äsagom: «Largenti e goldi no 
dalabob, ab uti, keli labob, ogivob ole. Nämätü 
Yesus: Kristus, elan di Nazareth, löädolöd e 
zigololöd»! 

Ed ägleipölo nami detik omik, älöükom omi. 
Suno futs e maleols omiks änämikons; 

älöbunom ed älöstanom, äzigolom ed änügolom 
ko oms ini tem; dü gol e bunam älelobölo Godi. 

Alan pöpa älogon, vio ägolom ed älelobom Godi. 

Ädasevons, das äbinom man, kel äseadom 
kösömiko len leyan jönik tema, ad lubegön 
limuni, ed äfulons me stun e lejek dö utos, kel 
idrefon omi. 

Bi äsökom mu nilo eli Petrus ed eli Ioannes, 
pöp lölik älügolon in leyal, penemöl ut di 
Salomon, vemiko ästunölo lü oms. 

Älogölo atosi, Petrus äsagom pöpe: «O mans 
Yisraelänik! kikodo stunols-li dö atos? u kikodo 
lülogols-li obis, äsva ekodobs me näm lönik 
obas, u me relöf obas, das atan kanom golön? 

God ela Abraham, ela Isaac, ed ela Iacob, God 
büröletanas obsik, eglorükom Soni okik: Yesus, 
keli elovegivols, e keli enoädols lo Pilatus, ven 
atan äsludom ad stadükön libio omi. 

Enoädols Saludali ä Gidali, ed eflagols, das 
sasenan pöstadükom libio, 

du edeidols Geidali lifa, keli God elelifükom se 
deadam, kelosa temunans binobs. 

E dub lekred in nämät omik, nämät at oma 
enämükon omi, keli logols ä sevols, ed elegivon 
ome lo ols valik sauni lölöfik at. 

E nu, o svists! sevob, das edunols in nensev, 
leigoäsä cifodans olsik. 

Ab o_"n mod at God efölom utosi, kelosi 
ebüosagom dub profetans valik, das Kristus 
ösufom. 

Klu sevälöfikolsöd e lecenolsöd, dat sinods 
olsik pamoükonsös! 

ven tims stauda kömons de Söl, ven lesedom 
Yesusi: Kristus, oles pejonidüköli, 

kel mutom stebön in sül, jüs tim nätikama 
dinas valik ukömon, dö kel God espikom vönao 
dub profetans saludik okik. 

Ibä, Moyses esagom büröletanes: Söl: God 
okoedom süikön se svists olsik profetani, sümü 
ob; omutols dalilön utosi valik, kelosi ospikom 
lü ols. 

E men alik, kel no odalilon profetani et, 
podadeidon se pöp. 

I profetans valik, de tim ela Samuel ed utanas, 
kels esökoms omi; valans, kels espikoms, 
ebüosagoms delis at. 

Ols binols cils profetanas e diateka, keli God 
ebligidom ko lefatals olsik, ven äsagom ele 
Abraham: In posbinükanef olik menäds valik 
taleda pobenedons. 

Bü val God elesedom Soni okik, posä ekoedom 
süikön omi oles, ad benedön olis, if udeflekols 
olis de bads olsik». 

KAPIT : IV 

Du äspikoms lü pöp; kultan, cif tema e sadukans 
äkömoms 

mu äfäkädölo, bi älejonoms pöpe, ed 
änotükoms in Yesus lelifikami se deadam. 

Ägleipoms omis, ed äfanäbükoms omis jü göd 
fovik; ibä äbinos ya latik. 

E mödikans utanas, kels idalilons vödi, ävedons 
lekrediks, e num manas ävedon zao lulmil. 

Tü del fovik cifodans ko bäldikünans e 
bibinolavans äkobikoms in Hierusalem; 

i lekultan Annas ko Caiphas, Ioannes, Alexander e 
valikans, kels ädutoms lü tribüt lekultanik. 

Äpladoms omis zänodü oks ed ädasäkoms: «Dub 
näm kinik, u nemü kim, edunols-li atosi»? 

Tän Petrus, fulik me Saludalanal, äspikom omes: 
«O cifodans pöpa, ed o bäldikünans 
Yisraeläna! 

If nu padasäkobs kodü benod malädane peduinöl, 
ed obes pasäkos dub kis esaunikom, 

so panotükosös oles valik, e pöpe lölik 
Yisraeläna, das nämätü Yesus: Kristus, elan di 
Nazareth, keli ols ekrodols, e keli God 
elelifükom se deadam, das dub om, man at stanom 
sauniko lo ols. 

Atan binom ston, keli ols: bumans edeimols, ab kel 
evedon gulaston. 

I in votan nonik beat dabinon; ibä dis sül nem 
no votik pegevon menes, dub kel mutobs 
beatikön». 

Ven älogoms nenplafi elas Petrus e Ioannes, ed 
äsuemoms, das äbinoms mens nennolik ä komuniks, 
ästunoms; ämemosevoms, das ädutoms lü utans, 
kels äbinoms lä Yesus, 

e bi äloegoms stanön lä oms mani pisanöl, no 
äkanoms taspikön bosi. 

Äbüdoms omes ad lüvön cödöpi, ed 
ävätäloms ko ods: 

«Kisi odunobs-li ta mens et? ibä, das milag 
sevädik peduinon fa oms, kleilos pro lödans 
valik in Hierusalem, e no kanobs noön osi; 

ab, dat atos no papakonös nog mödikumo bevü 
pöp, mutobs proibön tädo omes, ad spikön mene 
alseimik nämätü nem at». 

Posä igevokoms omis, äproiboms omes kazeto ad 
spikön plu vödi bal nemü Yesus, ud ad tidön 
bosi dö om. 

Petrus e Ioannes ägesagoms omes: «Cödolsöd, va 
binos gidik lo God ad dalilön plu olis ka Godi! 

ibä binos nemögik pro obs ad no spikön dö 
utos, kelosi elilobs ed elogobs». 

Posä itädoms nog mödikumo omis, ästadükoms 
libio omis; ibä no äkanoms tuvön bosi ad 
pönön omis demü pöp; bi valans äglorükons 
Godi demü utos, kelos ijenon. 

Ibä man, pö kel milag sana ijenon, älabom 
bäldoti yelas plu foldegas. 

Ven pistadükoms libio, ägoloms lü oksikans, ed 
änunoms utosi valik, kelosi lekultans e 
bäldikünans isagoms omes. 

Ven äliloms atosi, älölüodükoms vögis oksik 
lü God, ed äsagoms: «O Söl! ol binol God, kel 
emekol süli, tali, meli e vali, kel binon in ons; 

kel dub David: hidünan olik, esagol: Kikodo 
pagans evutons-li, e pöps edatikons-li vanotis? 

Regs taleda ebitikoms, e cifodans eplotoms ta Söl 
e ta Kristus oma. 

Ibä jenöfo in zif at Herodes e Pontius Pilatus, 
ko pagans e pöps Yisraeläna, eplotoms ta Son 
saludik olik: Yesus, keli eleüledol, 

ad dunön utosi valik, kelos sekü büojonidükam 
dub nam e vil ola, öjenon. 

Benö! o Söl! demolös tädis omsik, e 
fägükolös dünanis olik ad spikön nenplafo 
vödi olik! 

dub tenükam nama olik pro sans, milags e mals 
nämätü nem hidünana saludik olik: Yesus». 

E posä iplekoms, top, kö ikobikoms, ädremon, 
valans äfulikons me Saludalanal, ed äspikons 
nenplafo vödi Goda. 

Mens valik, kels älekredons, äbinons ladälo e 
lano baläliks: no bal onas äsagon, das ut, keli 
ädalabon, äduton lü on; dins valik äledutons 
lü ons kobädiko. 

Ko nämöf gretik paostolans ätemunoms lelifikami 
Söla: Yesus; e benäd gretik pälegivon omes 
valik. 

Ibä nek bevü ons äbinon defädik; dalaban alik 
länedas u domas äselon dalabotis okik, ed 
äseitons prodi sela foi futs paostolanas; 

at päseagivon täno alane ma neod onik. 

Ioseph, pinäinemöl fa paostolans Barnabas, (kel 
petradutöl sinifon: son troda); levitan, licinöl 
de Sipreän, 

kel ädalabom länedi, äselom oni, äblinom moni, 
ed äseitom oni foi futs paostolanas. 

KAPIT : V 

Man seimik Ananias penemöl äselom, ko jimatan 
okik: Sapphira, länedi, 

2.. ed ämidütom oke, ko kesev jimatana okik, 
dili mona, ed äblinom ed ädoseitom dili ona foi 
futs paostolanas. 

Täno Petrus äsagom: «O Ananias! kikodo diab 
efulükom-li ladäli olik, das vilol cütön 
Saludalanali, e midütön ole bosi suäma läneda? 

No äbinon-li, büä iselol oni, dalabot olik, e 
mon, posä eselol oni, no düton-li lü ol? Lio 
atos esüikon-li in ladäl olik? No elugol lo 
mens, ab lo God». 

Ven Ananias älilom vödis at, ädofalom ed 
ädeadom. E dred gretik äfaneton valanis, kels 
älelilons atosi. 

Tän hiyunans älöädoms, äblümükoms omi pro 
sepülam, ämopoloms omi, ed äsepüloms omi. 

Tü tim zao mö düps kil latumik, jimatan omik, 
kel no äsevof utosi, kelos ijenon, änükömof. 

Petrus nu äsäkom ofe: «Sagolöd obe! Eselols-li 
länedi tä mon somödik»? Äsagof: «Si! tä 
somödik». 

E Petrus äsagom ofe: «Sekü kis eplotols-li ad 
blufön Lanali Söla? Ekö! futs utanas, kels 
esepüloms himatani olik binons fo yan: omopoloms 
oli». 

Tü timül ot ädofalof fo futs omik, ed ädeadof. 
Hiyunans änükömoms, ätuvoms ofi edeadöli, 
äsepoloms ofi ed äsepüloms ofi lä himatan 
ofik. 

E dred gretik äsüikon pö komot lölik, e pö 
valans, kels älilons atosi. 

Dub nams paostolanas mals e milags mödiks 
päduinons bevü pöp. Valans äkoboms balälo in 
leyal di Salomon. 

De votans nek äkünon ad slopikön omis, ab pöp 
äjonülon omes stümi gretik. 

Num lekredanas in Söl, e manas e vomas, ävedon 
aiplu gretikum; 

somo, das äblinoy malädanis lü süts, ed 
äseitoy onis sui beds e bedils, dat, if Petrus 
öbeigolomöv, jad omik öjadonöv eki onas. 

E de zifs züamöpa menamödots äkobokömons ini 
Hierusalem, ed äkeblinons malädanis ed utanis, 
kels pätomons fa milanans. Ons valik päsanons. 

Nu dalekultan, ed utans, kels äbinoms lä om; 
atans äbinoms limans sega sadukanas, päfulükoms 
dub jalud, ed äbitikoms, 

ägleipoms paostolanis, ed äpladoms omis ini 
fanäböp zifik. 

Ab neito silanan Söla ämaifükom yanis 
fanäböpa, ädugom omis plödio, ed äsagom: 

«Gololsöd, bitikolsöd e notükolsöd in tem 
pöpe vödis valik lifa at»! 

Ven ililoms atosi, ägoloms tüi göd lü tem, ed 
ätidoms. Vüo dalekultan ed utans, kels äbinoms 
lä om, äkobovokoms sanhedrini e cämi 
bäldikünanas Yisraeläna, ed älesedoms 
hidünanis lü fanäböp ad ramenön omis. 

Ven hidünans äkömoms ini fanäböp, no ätuvoms 
omis; ägegoloms ed änunoms atosi, 

me vöds at: «Ätuvobs, das fanäböp 
pifärmükon legudiko, e das galädans ästanoms 
fo yans; ab, ven imaifükobs onis, ätuvobs nino 
neki». 

Ven nu dalekultan, cif tema e lekultans äliloms 
atosi, äkofudikoms tefü oms, ed äsäkoms 
ninälo, «kis nu ojenon-li»? 

Ün timül at, ek äkömom ed änunom: «Ekö! 
mans, kelis efanäböpols, stanoms in tem e tidoms 
pöpe». 

Tän cif tema ägolom ko hidünans ad ramenön 
omis, ab nen mekäd, ibä ädredoms ad pastonön 
fa pöp. 

Posä iramenoms omis, äblinoms omis lo sanhedrin. 
Dalekultan ädasäkom omes: 

«No eproibobs-li oles ad tidön nämätü nem et? 
ed ekö! efulükols eli Hierusalem me lejon olsik, 
e vilols blinön love obs bludi mena et»! 

Ab Petrus e paostolans ägesagoms: «Mutoy plu 
lobedön Godi ka menis. 

God lefatalas obsik elelifükom Yesusi, keli 
edeidols, dubä elägols omi leni krod. 

Omi God elöpükom dub detanam okik ad Dugal ä 
Sanal, ad legivön Yisraeläne leceni e pardi 
sinodas. 

Binobs temunans omik de vöds at, ed i 
Saludalanal, keli God egivom utanes, kels lobedons 
omi». 

Ven äliloms atosi, äbiedälikoms, ed 
ädakonsäloms ad deidön omis. 

Nu farisetan: liman sanhedrina Gamaliel penemöl; 
gitavan fa pöp lölik pestümöl, älöädom, 
äbüdom ad blinön plödio dü timül manis, 

ed äsagom omes: «O mans Yisraelänik, 
vätälolsöd demü demäd lönik olas gudiko 
utosi, kelosi odunols ta mans et! 

Ibä bü tim anik, Theodas ävolutikom, 
älesagölo das äbinom man vemo veütik; keli 
mens zao foltum islopikons. Om pedeidom, e valans, 
kels edalilons omi, pespearükons ed emoikons. 

Pos atos Galileyänan: Iudas ävolutom ün dels 
registarama, ed äslopükom menis mödik. I om 
epäridikom, e slopans valik oma pespearükons. 

E pö jenet at sagob oles: Klemolsöd ad tadunön 
manis at, leadolsöd dunön omis! ibä if disein 
at u vobod at licinon de mens, tän at pobreikon, 

if at licinon güo de God, tän no okanols 
nosükön oni, e mögiko okanolsöv palecedön as 
Godataans»! 

Ädaliloms omi, äbüedoms kömön paostolanis 
dönu lo oks, äkoedoms lebatön omis, äproiboms 
omes ad predön nemü Yesus, ed ästadükoms omis 
libio. 

Nu ämogoloms de sanhedrin, älefredölo, das 
picedoms digädiks ad sufön lunofi kodü nem 
omik. 

E no änedunoms ad tidön aldeliko in tem ed in 
dom bal pos votik gospuli Yesusa: Kristus. 

KAPIT : VI 

Ven ün tim et num tidäbas ämödikumon, 
lekredans Helänik äprimons ad murön ta 
hebreyiks, das pö stüted aldelik jiviudans oksik 
päbeiädofs. 

Sekü kod at degtelans äkobovokoms mödotis 
tidäbas ed äsagoms: «No pötos, das obs 
nekälobs predami vöda Goda demü pöfanikäled. 

Klu sukolsöd, o svists! bevü ols manis 
benorepütik vel, kels laboms Saludalanali e sapi, 
kelis ocälobs pro din zesüdik at, 

du obs ofovobs ko plek e dün vöda». 

Mob at äpliton mödoti lölik, ed ävälons eli 
Stephanus: man fulü lekred e Saludalanal, eli 
Philippus, eli Prochorus, eli Nicanor, eli Timon, 
eli Parmenas, ed eli Nicolaus: kompenan yudik se 
Antiochia, 

kelis äpladons lo paostolans; atans äplekoms, ed 
äpladoms namis sui oms. 

Vöd Goda äglofon; num tidäbas in Hierusalem 
ämödikumon vemo, e mödot gretik kultanas 
äslopikon lekredi. 

Stephanus fulü benäd e näm äduinom bevü pöp 
milagis e malis gretik. 

Semans de sünagogs Lübänanas, elanas di Cyrene 
e di Alexandria, ed elanas di Kilikiyän e di Asia 
äbitikoms ad disputön ko Stephanus, 

ab no äploboms ta sap e lanäl, ko kels äspikom. 

Tän älestigädoms manis, kels äsagoms: 
«Elielobs sagön omi blasfämis ta Moyses e 
God». 

Älestigädoms pöpi, bäldikünanis e 
bibinolavanis, ätatakoms omi, äketränoms omi, 
ed äblinoms omi lo sanhedrin. 

Äloblinoms temunanis dobik, kels äsagoms: «Man 
at fovom laiduliko ad spikön vödis slänik ta 
top saludik at e ta lonem. 

Ibä elielobs sagön omi, das Yesus et di Nazareth 
odäbreikom topi at, ed ovotükom südis, kelis 
Moyses eloveükom obes». 

Ven nu valans, kels äseadoms in sanhedrin, 
älogedoms spetäto lü om; älogoms, das logod 
omik äsümon ad ut silanana. 

KAPIT : VII 

Dalekultan äsäkom: «Dins at binons-li soiks»? 

Ed äsagom: «O mans! svists! e fats! dalilolsöd! 
God glora epubom lo lefatal: Abraham, ven äbinom 
in Mesopotän, büä älomädükom oki ini Charan, 

ed äsagom ome: Lüvolöd läni olik e röletanefi 
olik, e gololöd lü län, keli ojonob ole! 

Tän äsetevom se län kaldeyanas ed älomädikom 
ini Charan. E pos deadam fata omik, God äkoedom 
fealotädön omi usao lü län, kö nu lödols. 

Ägivom ome in on nosi asä dalaboti, igo no 
diledi gluna gretotü pied bal, ab äpromom ad 
dalabükön oni ome e posbinükäbefe omik, du no 
nog älabom cili. 

God äsagom i, das posbinükäbef omik östebon as 
foginans in län foginik, das öslafükoy onis ed 
ömiträitoy onis dü yels foltum, 

e pöpi, keli odünons ocödetob, (God äspikom). 
Pos atos osetevons ed okultons obi in top at. 

I ägevom ome diateki säprepüdama; so Abraham 
äfatom eli Isaac, ed äsäprepüdom omi tü del 
jölid; ed Isaac äfatom eli Iacob, e Iacob 
lefatalis degtel. 

Atans änebönoms ele Ioseph, ed äseloms omi lü 
Lägüptän; e God äbinom ko om, 

ed älelivükom omi de dränäls omik; ägevom ome 
göni e sapi lo faraon: reg Lägüptäna; ed atan 
äcälom omi löpali Lägüptäna e doma lölik 
okik. 

Nu faemaditret ädavedon in Lägüptän lölik e 
Kanaän, e dränäl gretik; sodas büröletans 
obsik no ätuvons nulüdoti. 

Ven Iacob älelilom, das gren ädabinon in 
Lägüptän, älesedom büiko lefatals obsik. 

Pö naed telid Ioseph äsevädükom oki blodes 
okik, e faraon äseivom dafamüli ela Iacob. 

Ioseph nu äkoedom ramenön fati okik: Iacob e 
famüli lölik omik, mö mens veldeglul. 

Somo Iacob ägolom lü Lägüptän, ed ädeadom 
us, e leigo lefatals obsik. 

Päloveblinoms lü Sichem, e päsepüloms ini 
sepül, keli Abraham iremom tä sikul de sons ela 
Hemor in Sichem. 

Maä tim änilikon, tü kel prom, keli God igevom 
ele Abraham pöfölon, pöp ämödikon aiplu in 
Lägüptän, 

jüs reg votik äbitikom, kel no isevom eli 
Ioseph. 

Atan älüälom käfo päridikami pöpa obsik, ed 
ämiträitom büröletanis obsik, dubä ämütom 
onis ad mojedön putülis onsik, dat ödadeadons. 

Ün tim et Moyses pämotom, ed äbinom plitik lü 
God. Päkäledom dü muls kil in dom fata okik. 

Ven nu pituväbükom, daut faraona älasumof omi, 
ed ädugälof omi asä soni ofik. 

Moyses pätidom in sap valik Lägüptänanas, ed 
ävedom nämöfik tefü vöd e vobod. 

Ven älabom bäldoti yelas foldeg, pö om klien 
äsüikon ad kälädön svistis okik: cils 
Yisraeläna. 

Ed älogölo, das ädunoy negiti kol balan onas, 
äprotestom ta atos, ed ävinditom utane, kel 
pimiträitom dub deidön Lägüptänani. 

Nu äcedom, das svists omik ösuemons, das God 
ägevom ones medamü om libükami, ab no esuemons 
osi. 

Tü del fovik älogom, das äkomipoms. Ästeifom 
ad rekosilön omis, äsagölo: O mans, binols 
svists; kikodo dunols-li negidiko kol ods? 

Ab utan, kel ädunom negidiko kol kemen okik, 
ädejoikom omi, äsagölo: Kim ecälom-li oli cifi 
ä cödali obas? 

Vilol-li bo deidön i obi, soäsä edeidol ädelo 
Lägüptänani? 

Sekü sagod at Moyses äfugom, ed ätopikom ini 
län di Madia, kö äfatom sonis tel. 

Ven yels foldeg ipasetikons, in däsärt bela 
Sinai silanan Söla äpubom in flam bramarubuda 
äfilöl. 

Moyses ästunikom pö logam visiona, e ven 
älügolom ad küpedön oni, vög Söla ätonom: 

Ob binob God fatas olik; God ela Abraham, God ela 
Isaac e God ela Iacob. Nu Moyses ädremom, e no 
äkünom ad küpedön oni. 

Nu Söl äsagom ome: Sälenükolöd sandalis de 
futs olik! ibä top, kö stanol, binon glun 
saludik. 

Elogob miträitis pöpa obik in Lägüptän, 
elilob seifis onik, ed enexänob ad libükön oni. 
Gö! olesedob oli lü Lägüptän. 

Eli Moyses at, keli änoädons, ven äsagons: Kim 
ecälom-li oli cifi ä cödali obas? God ecälom 
cifi ä libükani medamü silanan, kel äpubom lo 
om in bramarubud. 

Om äbinom utan, kel äsedugom onis, du äduinom 
milagis e malis in Lägüptän, in Redamel, ed in 
däsärt dü yels foldeg. 

Moyses at äbinom utan, kel äsagom ciles 
Yisraeläna: Söl God olsik osüükom lo ols se 
blods olsik, profetani sümü ob; omi odalilols. 

Om äbinom utan, kel äbinom zänodü komot, in 
däsärt, lä silanan, kel äspikom lü om su bel: 
Sinai, e lä büröletans obsik. Om ädagetom 
vödis lifa, ad givön onis obes, 

omi büröletans obsik no ävilons lobedön, keli 
güo ädeimons, ven älüälons ninälo lü 
Lägüptän, 

ed äsagons ele Aaron: Mekolöd obes godis, kels 
ofogoloms obis! ibä tefü Moyses et, kel esedugom 
obis se Lägüptän, no sevobs, kis evedom. 

Ün dels et ämekons bubüli, äblinons sakrifoti 
lugode, ed äfredikons demü vobots namas oksik. 

Tän God ädeflekom oki de ons, ed älovegivom 
onis ad dünön militalemödoti sülik, äsä 
pepenos in buks profetanas: No esakrifols-li obe 
sakrifotis difik dü yels foldeg in däsärt? o 
dafamül Yisraeläna? 

Si! elasumols tänadi ela Moloch, e steli Goda 
olsik: Rempham; magotis, kelis emekols, ad 
leplekön onis. Ed omodugob olis lü top bei 
Babylon. 

Büröletans obsik älabons bevü oks in däsärt 
tabäri temunoda, soäsä om, kel äspikom lü 
Moyses, ibüdom ad mekön ma samot, keli ilogom. 

Posä büröletans obsik ilovesumons oni, 
äblinons oni ko Iosue lü läns paganas, kelis 
God ämomofom fo logod büröletanas obsik jü 
dels ela David, 

kel ätuvom göni pö God, ed ädesirom ad tuvön 
domi pro God ela Iacob. 

Salomon äbumom pro om domi. 

Ab Mulöpal no lödom in doms dub nams pemeköls, 
äsä profetan sagom: 

Sül binon tron obik, e tal futabam futas obik; 
domi kisotik obumolsöv-li pro ob? Söl sagom, u 
top kinik obinon-li takädöp obik? 

Nam obik no emekon-li vali at? 

O fümädälans e milaidikans ladäla e lilama! 
tadunols ai Saludalanali! Leigoäsä büröletans 
olsik, i ols dunols. 

Kimi profetanas büröletans olsik no 
epöjutons-li? Edeidons omis, kels enotükoms 
kömi Ritala, kela trätans e sasenans evedols, 

ols, kels egetols lonemi medamü silanans, e no 
edemols oni»! 

Ven äliloms atosi, ävedoms lezuniks, ed 
ätutakniroms ta om. 

Ab om fulik me Saludalanal älöpiologölo lü 
sül, älogom glori Goda, e Yesusi stanöl detü 
om, 

ed äsagom: «Ekö! logob süli emaifiköl, e 
loegob stanön Soni mena detü God»! 

Ab äluvokädoms lelaodiko, äfärmedoms lilis 
oksik ed äjutedoms baläliko ta om, 

äsejedoms omi se zif, ed ästonoms omi. Temunans 
ädeükoms klotis oksik, ed äseitoms onis foi 
futs hiyunana, Saulus penemöla. 

Ästonoms eli Stephanus, du älüvokom Söle: «O 
Söl: Yesus! lasumolös lani obik»! 

Ed äfalölo sui kiens, ävokädom lelaodiko: «O 
Söl! No kalükolös omes sinodi at»! E posä 
isagom atosi, ädeadom. 

KAPIT : VIII 

Saulus äplidom cödetadeidi. Ün tim et pöjut 
vemik ädavedon ta komot di Hierusalem; valans 
päspearükons love topäds Yudäna e Samaritäna, 
pläamü paostolans. 

Mans relöfik äsepüloms eli Stephanus ed 
älügodoms demü om. 

Saulus äpöjutom komotanis, änüdranom ini doms, 
äketränom manis e vomis, ed äjedom onis ini 
fanäböp. 

Utans, kels nu päspearükons, äzitevons ed 
änotükons gospuli. 

Somo Philippus ätevom lü zif Samaria, ed 
äpredom lödanes tefü Kristus. 

Menamödots ädalilons baläliko utosi, kelosi 
Philippus äsagom; efe demü utos, keli älilons, 
e demü milags, kelis äloegons dunön omi. 

Ibä se mödikans, kels älabons lananis neklinik, 
atans äsegolons lelaodiko äluvokädölo, e 
lemans e boatans mödiks i päsanons, 

sodas in zif et fred gretik ädareigon. 

In zif et, nu man Simon penemöl, äbinom, kel ya 
büikumo imagivom, ed istunükom pöpi di Samaria, 
dubä äsagom, das äbinom pösod veütik. 

Valans, de smalikünan jü gretikünan, äslopons 
omi, ed äsagons: «Atan binom nämäd gretik 
Goda». 

Äslopons nu omi, bi ya dü lunüp istunükom onis 
me magivams. 

Ab, nü älekredons eli Philippus, kel änotükom 
gospuli regäna Goda e nema Yesusa: Kristus; mans 
e voms äleadons blunedön okis. 

Ed i Simon it ävedom lekredik, ed äblibom, posä 
piblunedom, laiduliko in nil ela Philippus,; e ven 
älogom milagis e dunis gretik, äbluvikom. 

Ven paostolans in Hierusalem nu äliloms, das 
elans di Samaria izepons vödi Goda, älesedoms 
lü ons eli Petrus ed eli Ioannes. 

Atans älükömoms ed äplekoms ones, dat 
ögetonsös Saludalanali! 

ibä at no nog idonikon sui ek onas; dub bluned 
piblinons te ad nem Söla: Yesus. 

Nu äpladoms namis sui ons, ed ägetons 
Saludalanali. 

Ven Simon älogom, das dub namisupladam 
paostolanas Saludalanal pägivon ones, älofom 
omes moni, 

ed äsagom: «Givolsöd i obe fägi, das utan, 
kele supladob nami, geton Saludalanali»! 

Ab Petrus äsagom ome: «Mon olik ko ol 
päridikonös! bi ecedol, das givot Goda binon 
dagetovik tä mon. 

Labol kompeni vero noniki in din at; ibä ladäl 
olik no binon stedälik kol God. 

Lecenolöd kluo de bad at ola, e plekolöd Söle, 
va ba papardonös ole utos, kel esüikon in ladäl 
olik! 

Ibä logob, das ladäl olik fulon me bil biedik, e 
pefaneton dub negid». 

Nu Simon ägesagom: «Plekolsös pro ob Söle! dat 
nos utosa, kelosi esagols, drefonös obi»! 

Ven nu isagoms temunodi oksik, ed inotükoms vödi 
Söla, ägegoloms lü Hierusalem, ed äblinoms 
gospuli nog ini vilags mödik Samaritänanas. 

Silanan Söla nu äsagom ele Philippus: 
«Blümikolöd, e gololöd sulüdio su veg, kel 
donio zugon de Hierusalem lü Gaza! Binon 
soalöfik». 

Äblümükom oki ed ädetävom. Ed ekö! 
Lätiopänani, cemahidünan cädik jiela Candace: 
jireg Lätiopäna, kel äbinom divileguvan ofik, e 
kel igolom lü Hierusalem ad leplekön, 

äbinom su geveg, ed äseadölo su vab äreidom 
buki profetana: Isaias. 

E Lanal äsagon ele Philippus: «Gololöd nilo 
näi vab»! 

Ven Philippus ikömom nilü om, älielom reidön 
omi laodiko buki profetana Isaias, ed äsagom: 
«Suemol-li sio utosi, kelosi reidol»? 

Äsagom: «Lio kanoböv-li atosi, if nek jonon obe 
vegi verätik»? Ävüdom täno eli Philippus ad 
xänön sui vab, ed ad seidön oki näi om. 

Bibasaitot, keli äreidom, äbinon atos: Äsä jip 
pedugom lü pugöp, ed äsä jipül binom müätik 
lo jimans okik, somo no maifükom mudi okik. 

In bapükam omik, cödet oma panosükon; e 
posbinükäbef-li omik, kin onumon-li oni? Ibä 
lif omik palöpükon de taled. 

Nu cemahidünan äsäkom ele Philippus: «Begob 
ole, dö kim profetan sagom-li atosi? dö om 
it-li, u dö votan-li»? 

Tän Philippus ämaifükom mudi okik, ed 
äprimölo de bibasaitot at, änotükom gospuli de 
Yesus. 

E ven äfövoms vegami, äkömoms lä vat, e 
cemahidünan äsagom: «Ekö! us vat dabinon. Kis 
neleton-li obi ad pablunedön»? 

(E Philippus äsagom: «If lekredol ko ladäl 
lölik olik, atos pedälon». Ed ägesagom: 
«Lekredob, das Yesus: Kristus binom Son Goda). 

Äkoedom stöpön vabi, e bofikans: e Philippus e 
cemahidünan, änexänoms ini vat, ed äblunedom 
omi. 

Ven ixänoms se vat, Lanal Söla ämodugom eli 
Philippus; cemahidünan no plu älogom omi, ed 
äfövom fredo vegami okik. 

Philippus nu pätuvom tö Azot; äzitevom, ed 
änotükom gospuli in zifs valik, jüs äkömom 
tö Caesarea. 

KAPIT : IX 

Saulus nog äbruvölo sekü täd e sasen ta 
tidäbs Söla, ägolom lü dalekultan, 

ed äbegom de om penedis pro sünagogs in 
Damascus, ko disein, if ötuvomöv menis, e manis 
e vomis, kels ideikons de veg, ad dugön onis 
pejänädöl lü Hierusalem. 

Dü vegam, ven änilikom lü Damascus, äjenos, 
das se sül süpo lit äzüstralon omi; 

äfalom sui glun, ed älilom vögi, kel äsagon 
ome: «O Saulus, Saulus! Sekü kis pöjutol-li 
obi»? 

Äsagom: «Kim binol-li? o Söl»! E Söl äsagom: 
«Binob Yesus, keli pöjutol. Obinos fikulik pro 
ol ad flapön me hils olik ta stigs. 

Ed om ädremölo ed äbluvölo äsagom: «O Söl! 
Kisi vilol-li, das odunob»? E Söl äsagom ome: 
«Löädolöd, e gololöd lü zif! ed ole posagos, 
kisi mutol dunön». 

Mans, kels ätävoms ko om, äbleiboms 
ämüätikölo stanön; sio äliloms vögi, ab 
älogoms neki. 

Saulus älöädom de glun, e ven ämaifükom logis 
okik, älogom nosi. Ädugädoy len nam omi ed 
ädugoy omi lü Damascus. 

Dü dels kil no äkanom logön; no äfidom, e no 
ädrinom. 

In Damascus nu tidäb Ananias penemöl äbinom. In 
vision Söl äsagom ome: «O Ananias! Äsagom: 
«Is binob, o Söl»! 

Söl äsagom ome: «Löädolöd e gololöd lü 
süt, kel panemon Stedik, e sukolöd in dom ela 
Iudas eli Saulus seimik se Tarsus! Ibä nu plekom, 

ed in vision eloegom nükömön mani Ananias 
penemöli, e supladön omi namis sui om, dat 
öfägomös dönu ad logön»! 

Ananias ägespikom: «O Söl! elelilob de 
mödikans, badikosi viomödik man et eduinom kol 
saludikans olik in Hierusalem, 

e das labom de lekultans dälädi ad fanäbükön 
valanis, kels vokädons nemi olik». 

E Söl äsagom ome: «Gololöd ga! ibä binom pro 
ob dünan pevälöl ad blinön nemi obik paganes, 
reges e ciles Yisraeläna. 

Ibä ojonob ome, viomödiko omutom sufön demü 
nem obik». 

Tän Ananias ägolom usio, änügolom ini dom, 
äpladom sui om namis okik, ed äsagom: «O svist: 
Saulus! Söl: Yesus, kel epubom su veg, ve kel 
ekömol, elesedom obi, dat gegetolös logami, e 
pefulükolös me Saludalanal»! 

E sunädo äbinos äsva jals ädefalons de logs 
omik; äfägom dönu ad logön; älöädom, e 
päblunedom; 

e posä ifidom bosi, ägegetom nämi okik. Äbinom 
dü dels anik ko tidäbs in Damascus, 

e sunädo äpredom in sünagogs, das Yesus äbinom 
Son Goda. 

Valans, kels äliloms atosi, äbluvikons, ed 
äsagons: «Atan no binom-li utan, kel ästeifom 
in Hierusalem ad päridükön utanis, kels 
ävokädons nemi omik, e kel ekömom isio, ko 
disein ad fanäbükön onis, e blinön onis lü 
lekultans»? 

Saulus ävedom aiplu nämöfikum, ed äbluvükom 
yudanis, kels älödons in Damascus, dubä 
äblöfom, das Yesus äbinom Kristus. 

Posä dels mödik ipasetikons, yudans äplotoms ad 
deidön omi. 

Ab Saulus ävedom sevik dö desin omsik. Dü dels 
e neits ägalädons lä leyans ad deidön omi. 

Tidäbs omik äkesumoms omi neito, ed äsädoms 
omi in bäset love zifamön. 

Ven ikömom ini Hierusalem ästeifom ad yumön lä 
tidäbs; ab valans ädredoms pro om, bi no 
äkredoms, das äbinom tidäb. 

Tän Barnabas ämiserom omi, äblinom omi lü 
paostolans, ed äkonom omes, vio ilogom vegamo 
Söli, ed om ispikom lü om, e vio ipredom in 
Damascus stedälo nämätü Yesus. 

Pos atos äsegolom ed änügolom ko oms in 
Hierusalem, ed änotükom stedälo Söli: Yesus. 

Äspikom ed ädisputom ko Helänans, ab atans 
ästeifoms ad deidön omi. 

Ven svists ävedoms seviks dö atos, äblinoms omi 
lü Caesarea, ed älesedoms omi usao lü Tarsus. 

Komot in Yudän, Galileyän e Samaritän löliks 
nu älabom püdi, e pälebumon, dub dajäf onik in 
dred tefü Söl, e päpakon dub stigädam de 
Saludalanal. 

Seimna Petrus äzitevom da topäds valik et, ed 
äkömom i lä saludans, kels älödons in Lydda. 

Us ätuvom mani Aeneas penemöli, kel iseatom 
lemiko ya dü yels jöl in bed. 

Petrus äsagom ome: «O Aeneas! Yesus: Kristus 
sanom oli; löädolöd, e seatenükolöd ol it 
bedi olik»! E sunädo älöädom. 

Lödans valik de Lydda e Saron älogons omi, ed 
älecenons ad Söl. 

In Ioppe nu jitidäb äbinof, penemölo Tabitha, 
kel petradutöl binon: Dorcas; äduinof vobodis 
gudik mödik, ed ägivof limunis mödik. 

Ün dels et ämalädikof ed ädeadof; älavoy ofi, 
ed äseitoy ofi ini löpacem. 

Bi Lydda ätopon nilü Ioppe; tidäbs, kels 
ililoms, das Petrus äbinom us, älesedoms manis 
tel lü om, ko beg, ad kömön suniko lü oms. 

Petrus älöädom ed äkegolom ko oms. Sosus 
ilükömom, äblinoms omi ini löpacem. Us 
jiviudans valik ägolofs ad stanön lä om, 
ädrenölo ed äjonölo plöklotis e niklotis, 
kelis Dorcas imekof, ven nog äbinof lä ofs. 

Ab Petrus äleadom segolön valanis se cem, 
äkienom ed äplekom. Tän äflekom oki lü koap, 
ed äsagom: «O Tabitha, löädolöd»! 
Ämaifükof logis, ed älogölo eli Petrus, 
älöseidof oki. 

Nu ätenükom ofe nami, ed äkoedom löädön ofi. 
Tän ävokom saludanis e jiviudanis, ed äpladom 
ofi äliföl lo ons. 

Atos ävedon sevädik in Ioppe lölik, e mödikans 
ävedons lekrediks in Söl. 

Nog dü lunüp Petrus äblibom in Ioppe in dom ela 
Simon semik: taenan. 

KAPIT : X 

In Caesarea man älödom labü nem Cornelius: 
kapiten se kohort sonemiko Litaliyänik, 

man relöfik ä, leigoäsä famül lölik omik, 
Godadredik, kel ägivom pöpe limunis mödik, ed 
äplekom laiduliko lü God. 

Atan älogom tü düp zao zülid in vision 
kleiliko, das silanan Goda änükömom lä om, kel 
äsagom: «O Cornelius»! 

Dredäliko älogetom lü om ed äsagom: «Kis 
dabinon-li? O Söl! Äsagom ome: «Pleks e 
limunams oliks elöpikons lü God, ed om kälälom 
onis. 

Enu lesedolöd manis anik lü Ioppe, e leadolöd 
kömön eli Simon, kel panäinemom: Petrus! 

Atan lotedom lä taenan: Simon, kela dom topon 
nilü mel». 

Sosus silanan, kel ispikom ko om, imogolom, 
ävokom se utans, ko kels mu äkosädom, 
hidünanis tel e soldati relöfik, 

änunom omes vali, ed älesedom omis lü 
«Ioppe». 

Ün del fovik, ven äbinoms pö täv, ed 
änilikoms lü zif, Petrus äxänom, tü düp zao 
mälid, sui nuf ad plekön. 

Ävedom faemik, ed ädesirom ad fidön bosi. Du 
ämökoy zibi, äreafom ini stäat. 

Älogom, das sül ämaifikon, e yeg ad stofed 
linumik gretik äsümöl äsadon, kela tipüls fol 
pitanons, e kel pädonükon sui taled. 

In on äbinons nims follögik e kripöls valiks 
taleda e böds sila. 

E vög ätonon lü om: «Löädolöd! o Petrus! 
pugolöd e fidolöd»! 

Ab, Petrus äsagom: «Atosi no odunob, o Söl! 
ibä neai efidob bosi, kel binon miotik u 
neklinik». 

Tän vög ätonon dönu lü om: «Kelosi God 
eklinükom, utosi no olecedol nekliniki». 

Atos äjenos kilna, posä yeg pälöpükon sunädo 
lü sül. 

Ven nu Petrus bluvo äsäkom ninälo, kisi vision, 
keli ilogom, bo äsinifon; mans, kelis Cornelius 
ilesedom, älükömoms ebo. Posä isäkoms nüni 
tefü dom ela Simon, ästanoms len nügolöp doma, 

ed äsäkoms laodiko, va el Simon labü näinem: 
Petrus ästebom us. 

Ven Petrus ämeditom visioni, Lanal äsagom ome: 
«Ekö! us mans kil binoms, kels sukoms oli. 

Benö! löädolöd, gololöd donio, e kegololöd 
nendodo ko oms! ibä ob elesedob omis». 

Petrus änexänom lü mans, ed äsagom: «Ekö! ob 
binob utan, keli sukols. Sekü kis ekömols-li»? 

Äsagoms: «Kapiten: Cornelius, man ritik ä 
Godadredik, ko benorepüt pö pöp Yudänik 
lölik, egetom de silanan saludik büdi Goda, ad 
vüdön oli ad kömön ini dom omik, ed ad 
dalilön utosi, kelosi sötol sagön ome». 

Posä ibegom omis ad nükömön, ägetedom omis. 
Tü del fovik ädegolom ko oms, e svists anik de 
Ioppe äkegoloms ko oms. 

Tü del fovik älükömoms ini Caesarea. Cornelius 
ästebedom omis, ed ikobovokom röletanis e flenis 
nätimik okikis. 

Ven nu Petrus änükömom, Cornelius äkosgolom 
omi, ed ädofalom dalestümo foi futs omik. 

Ab Petrus älöükom omi, ed äsagom: 
«Löädolöd! i ob binob te men». 

Ed äspikölo ko om änügolom, ed ätuvom 
ikobikölanis mödik. 

Äsagom ones: «Sevols, das peproibos yudane ad 
kosädön ko foginänan, ud ad kömön ini dom 
onik; ab God ejonom obe, das no sötob lecedön 
eki nekliniki u nesaludiki. 

Sekü atos ekömob nentaduno, ven pävüdob ad 
kömön. Klu säkob: Demü kod kinik ebegol-li obe 
ad kömön»? 

Cornelius äsagom: «Bü dels fol icunob jü del 
et, ed äplekob tü düp zülid; ed ekö! man in 
klot nidik ästanom lo ob, 

ed äsagom: O Cornelius! plek olik pelilidon, e 
limunam olik penunon Gode. 

Sedolöd kludo nuni lü Ioppe, e begolöd ele 
Simon penäinemöl Petrus ad kömön lä ol. 
Stebom in dom taenana: «Simon nilü mel, kel is 
ukömöl, ospikom lü ol. 

Sunädo elesedob kludo manis ad vokön oli. Edunol 
gudiko ad kömön isio. Nu obs valik kobobs komü 
God ad dalilön utosi valik, kelosi God ebüdom 
ole». 

Pos atos Petrus ämaifükom mudi okik ed äsagom: 
«Nu dasevob jenöfiko, das God dunom nendemo kol 
ek, 

ab das alutan, kel dredon omi, e dunon gidiko, 
lindifo lü net kinik duton, binon plitik lo om. 

Atos binon vöd, keli esedom ciles Yisraeläna: 
notükam püda dub Yesus: Kristus, (ibä om binom 
Söl valanas). 

Sevols utosi, kelos ejenon in Yudän lölik, de 
prim in Galileyän, pos bluned, keli Ioannes 
äpredom, 

e tefü Yesus di Nazareth, vio God eleüledom omi 
me Saludalanal e nämäd, e vio äzitevom 
äbenodölo ed äsanölo valanis, kels 
pibemekädons fa diab; ibä God äbinom ko om. 

(Ed obs binobs temunans de utos valik, kelosi 
edunom, ed in län yudanas, ed in Hierusalem). Omi 
edeidoms, dubä elägoms omi leni krodabem. 

God nu elelifükom omi tü del kilid, ed egevom 
ome fägi ad dajonön logädiko oki, 

no lo pöp lölik, ab lo obs, kels 
pebüojonidükobs fa God ad binön temunans atosa, 
e kels efidobs ed edrinobs ko om, posä ilelifikom 
se deadam. 

Ed obes ebligädom ad predön pöpe ed ad 
temunön, das binom cödal fa God pejonidüköl 
lifölanas ed edeadölanas. 

Profetans valik etemunoms tefü om, das dub nem 
omik, alan, kel lekredon omi, odageton pardi 
sinodas». 

Du Petrus nog äspikom vödis at, Saludalanal 
ädonikon sui valans, kels ädalilons atis. 

E lekredans pisäprepüdöl, kels ikekömoms ko 
Petrus, äbluvikoms, das legiv Saludalanala 
pisestüron i sui pagans; 

ibä älieloms spikön onis pükis foginänik, e 
glorükön Godi. Tän Petrus ägesagom: 

«Ek nu kanon-li neletön vati, e taön, das ons, 
kels, leigoäsä obs, egetons Saludalanali, 
pablunedons»? 

Ed äbüdom ad blunedön onis nämätü nem 
Yesusa: Kristus. Tän äbegoms ome ad blibön dü 
dels anik. 

KAPIT : XI 

Paostolans e svists in Yudän äliloms, das i 
pagans elüsumons vödi Goda. 

Ven Petrus ilügolom lü Hierusalem, lekredans 
pisäprepüdöl ädisputoms ko om, 

ed äsagoms: «Egolol domü mans no 
pisäprepüdöls, ed efidol ko oms». 

Nu Petrus äkonom omes primao jenädi jenota, ed 
äsagom: 

«Äjäfob me plekam in zif: Ioppe, ed in stäat 
älabob visioni: yeg äsümöl ad stofed linumik 
gretik epädonüköl len tipüls fol, äsadon se 
sül, ed äkömon ini nil obik. 

Ven älogedob gudiko lü on, älogob nimis 
follögik, nimis sovadik e kripölis, e bödis 
sila. 

Tän älilob vögi, kel äsagon obe: Löädolöd! 
o Petrus! pugolöd e fidolöd! 

Äsagob ye: Atosi no dunob, o Söl! Neai esumob 
bosi ini mud obik, kel äbinon miotik u neklinik. 

Dönu vög se sül ägesagon obe: Utosi, kelosi 
God eklinükom, no sötol lecedön nekliniki. 

Atos äjenon kilna; posä val pälöpiotiron dönu 
lü sül. 

Ed ekö! tü timül ot mans kil ästanoms lä dom, 
in kel äbinobs, kels pilesedoms lü ob se 
Caesarea. 

E Lanal äsagon obe ad kegolön nendodo ko oms. 
Svists mäl at ägoloms i ko ob. Ed enügolobs ini 
dom mana. 

Änunom obes, vio iloegom stanön silanani in dom 
okik, ed atan isagom ome: Lesedolöd eki lü 
Ioppe, e begolöd ele Simon, kel panäinemom 
Petrus, ad kömön lü ol! 

Ospikom vödis ole, dub kels posavol, e lomanef 
lölik olik. 

Ven äprimob ad spikön, Saludalanal ädonikon sui 
ons, leigoäsä primo sui obs. 

Memob vödis Söla, vio äsagom: Ioannes blunedom 
sio me vat, ab ols poblunedols me Saludalanal. 

Ven God nu elegivom ones givoti leigik, äsä uti 
obes, kels elekredobs Söli: Yesus Kristus, lio 
äfägoböv-li ad neletön Godi»? 

Ven äliloms atosi, äsufodoms, äleloboms Godi ed 
äsagoms: «Klu i paganes God elegivom leceni ad 
lifön»! 

Vüo utans, kels ispearikoms demü dränäl, kel 
idavedon sekü bitikam de Stephanus, itevoms da 
län jü Fönikiyän, Sipreän ed Antiochia, 
änotükölo vödi neke votik, äsä yudanes. 

Bevü oms mans se Sipreän e se Cyrene ädabinoms, 
kels, ven ikömoms in Antiochia, i äspikoms lü 
Helänans, ed äblinoms omes gospuli Söla: Yesus. 

E nam Söla äbinon ko oms, sodas num gretik 
ävedon lekredik, ed älecenon ad Söl. 

Ven komot in Hierusalem älelilon ätosi dö oms, 
älesedoy eli Barnabas lü Antiochia. 

Ven atan us ekömöl älogom benädi Goda, 
äfredom, ed ästigädom omis ad bleibön 
slopikön Söli, ko ladäl lölik oksik, 

ibä äbinom man leguik, fulik me Saludalanal e 
lekred. E num gretik menas päslopükon pro Söl. 

Tän Barnabas ägolom lü Tarsus ad sukön eli 
Saulus; ätuvom us omi, ed ädugom omi lü 
Antiochia. 

Ästeboms kobo dü yel lölik in komot at, ed 
ätidoms mödoti gretik menas. Balidnaedo änemoy 
in Antiochia tidäbis kritanis. 

Ün dels et profetans anik de Hierusalem äkömoms 
ini Antiochia. 

Balan omas labü nem: Agabus äbitikom, ed 
äbüosagom dub tikodükam de Lanal, das 
faemaditret gretik ökömon ini vol lölik. At 
ekömon timü Claudius. 

Tän tidäbs äsludons, das alan onas ma fäg okik 
ösedon as stüted bosi svistes, kels älödons in 
Yudän. 

Ädunoms i atosi, ed äsedons dinis medamü 
Barnabas e Saulus bäldikünanes. 

KAPIT : XII 

Zao ün tim ot reg: Herodes älengleipom ananis 
komota, ad miträitön onis. 

Äbüedom säkapön eli Iacobus: blod ela Ioannes. 

Ven älogom, das atos äpliton yudanis, äfovom, 
ed äfanäböpom i eli Petrus. (Äbinos ün dels 
boda no ko femapest pimököla). 

Äkoedom kludo fanön omi e pladön omi ini 
fanäböp, kö älovegivom omi galädanefes fol, 
al binädöl me soldats fol, ad galedön omi, ko 
desin ad blinön omi pos pajad cödalefe pöpa. 

So Petrus pägaledom in fanäböp, du komotanef 
äplekon laiduliko Gode demü om. 

Ven nu Herodes ävilom fodugön omi, Petrus 
islipom ün neit et, pijänädölo me jänäds 
tel, vü soldats tel, du galädanef fo yan 
ägaledon fanäböpi. 

Ed ekö! us silanan Söla ästanom, e lit änidon 
in steböp. Äjoikom eli Petrus ta flan oma, sodas 
ägalikom, ed äsagom: «Löädolöd suniko»! 

E jänäds ädofalons de nams omik. 

Silanan äsagom ome: «Zönolöd oli me zönül, e 
lenükolöd sandalis»! 

Ädunom atosi. Nu äsagom ome: «Züükolöd 
mänedi olik, e sökolöd obi»! 

Äsökölo silanani äsegolom. No äsevom, das 
utos, kel äjenom dub silanan, äbinom jenöfik; 
äcedom, das älogom visioni. 

Ägoloms bei galädanef balid e bei telid, ed 
äkömoms len yan ferik, kel ädugon lü zif; at 
ämaifikon ito; ägoloms plödio, ed äfövoms 
vegami oksik ve süt bal, e süpo silanan 
ädegolom de om. 

Petrus nu äsevälöfikom, ed äsagom ninälo: 
«Nu sevob jenöfiko, das Söl elesedom silanani 
okik, ed elibükom obi se nam ela Herodes e se 
utos valik, kelos öjenon ma spet pöpa yudanas». 

Posä ivätälom dini, ägolom lü dom ela Maria: 
mot ela Ioannes: Marcus pinäinemöla, kö 
mödikans ikobikons ed äplekons. 

Ven änokom len yan nügolöpa, jidünan labü 
nem: Rhode ägolof föfio ad lelilön, kin äbinon 
us; 

ab ven ämemosevof vögi ela Petrus; sekü fred no 
ämaifükof yani, ab änügolof ed änunädof, das 
Petrus ästanom fo nügolöp. 

Äsagons ofe: «Delirol». Ab älaidälof, das 
äbinos so. Tän äsagons: «Binos silanan oma». 

Ab Petrus äbleibom nokön; e ven ämaifükons 
yani, ed älogons omi, äbluvons vemo. 

Ävinegom me nam onis ad seilön, ed änunom ones, 
vio Söl idugom omi se fanäböp. Äsagom: 
«Nunolsöd atosi ele Iacobus e svistes»! Pos 
atos ädegolom, ed ätevom lü top votik. 

Ven ädelikos, soldats äbluvoms no püliko: «Kis 
ejenon-li tefü Petrus»! 

Herodes äkömom ad sukön omi, ab no ätuvom omi 
e posä idasäkom galädanis, äbüedom moblinön 
omis. Pos atos ädetevom se Yudän lü Caesarea, 
ed äblibom us. 

Äbinom in komip biedälik ta elans di Tyrus e 
Sidon; atans äkömoms kobiko lü om, äsevoms ad 
süadükön eli Blastus: kameran rega, ed 
älebegoms püdi, bi äsivoms viktualis se län 
rega. 

Tü del pilonöl Herodes älenükom klotemi regik, 
äseidom oki sui cödalastul, ed äspikädom lü 
pöp. 

Ad atos pöp älüvokädon ome: «So God spikom, 
no men». 

Tü timül ot silanan Söla ädrefom omi, bi no 
igevom Söle stimi; päfefidom dub vums, ed 
ädeadom. 

Vöd Goda päpakon, ed ästäänikon. 

E Barnabas e Saulus, posä iföloms bligädi 
oksik, ägegoloms se Hierusalem, ed äkesumoms eli 
Ioannes: (Marcus pinäinemöli. 

KAPIT : XIII 

Tö Antiochia in komot, kel äbinon us, profetans 
e tidans aniks ädabinons, sevabo: Barnabas, 
Simeon: Niger pinäinemöl, Lucius di Cyrene, 
Manahen: hikesügäb folplinana: Herodes, e 
Saulus. 

Ven äplägons seimna ad kultön Godi ed äcunons, 
Saludalanal äsagon: «Deditükolsöd pro ob eli 
Barnabas ed eli Saulus demü vobod, ad kel evokob 
omis»! 

Posä icunons, iplekons, ed isupladons namis sui 
oms, äleadons detevön omis. 

Oms nu pilesedöls fa Saludalanal, ädoniotevoms 
lü Seleucia, änafoms usao lü Sipreän, 

e, ven ikömoms ini Salamis, äpredoms in 
sünagogs yudanas vödi Goda. Älaboms eli Ioannes 
as keyufan. 

Ven idutevoms da nisul lölik jü Paphos, ätuvoms 
us luprofetani yudik: Bariesu, 

kel ädutom lü sökanef proviniguverana: Sergius 
Paulus: man täläktik. Atan äkoedom kömön eli 
Barnabas ed eli Saulus, ed ädesirom ad lilön 
vödi Goda. 

Büosagan: Elymas (ibä at binon tradutod nema 
omik), ätadunom ta oms, ed ästeifom ad 
neklienükön guverani de lekred. 

Saulus, kel i panemom Paulus, fulik me 
Saludalanal, älogedom omi dudraniko, 

ed äsagom: «Ol, o men fulik me cüt e badöfs 
valasotik, cil diaba, neflen gida valik! no 
ofinükol-li ad sästedükön vegis stedik Söla? 

Ekö! Söl flekom nami okik ta ol: obinol bleinik, 
no ologol soli dü tim semik». Sunädo fog e dag 
ädrefons omi; ed äsenidölo züo äsukom nami, 
kel ökanonöv dugön omi. 

Atosi älogölo guveran ävedon lekredik, 
pivoätükom vemo dub lejon Söla. 

De Paphos, Paulus ädenafom ko utans, kels 
äbinoms lä om, lü Perge in Pamfülän. Us 
Ioannes äleditom de oms, ed ägegolom lü 
Hierusalem. 

Oms ye ätevoms de Perge da län jü Antiochia in 
Pisidän. Tü jabatadel ägoloms lü sünagog ed 
äseidoms okis. 

Pos loreid lautotas lonema e profetanas, cifodans 
sünagoga älesedoms eki lü oms ad begön: «O 
mans, svists! if labols vödi troda pro komotanef, 
spikolsöd täno»! 

Nu Paulus älöädom, ävinegom me nam, ed 
äsagom: «O mans Yisraelänik ed ols, kels 
dredols Godi! dalilolsöd! 

God pöpa Yisraelänik evälom büröletanis 
obsik, enämöfükom menis, ven älifons as 
foginänans in Lägüptän, esedugom onis ko brad 
pelöüköl se on, 

ed esufälom dü yels zao foldeg kondötis onsik 
in däsärt. 

Edadeidom in Kanaän netis vel, ed eledutükom 
länis onsik ones 

dü yels zao foltumluldeg. Pos atos elegivom 
cödalis jü profetan: Samuel. 

De tim et ädesirons regi, e God ägivom ones eli 
Saul: son de Cis: man se tribüt: Benjamin, kel 
äregom dü yels foldeg. 

Posä isäcälom omi, ävedükom eli David ad reg 
onas. Dö om ätemunom: Etuvob eli David: son de 
Iesse; binom man ma ladäl obik, kel ofölom vili 
lölik obik. 

Se posbinükäbef omik God edabinükom ma prom 
okik pro Yisraelän Savali, Yesus; 

posä ya bü köm omik Ioannes inotükom blunedi 
ad lecen pöpe lölik Yisraeläna. 

Ven Ioannes irivom finodi kariera okik, äsagom: 
No binob utan, keli lecedols obi, ab ekö! pos ob 
ek kömom, kela sandalis no digädob ad livükön. 

O mans, svists, cils ela Abraham ed utans bevü 
ols, kels dredols Godi! lü obs vöd at benäda 
pesedon. 

Ibä lödans di Hierusalem e cifodans onsik 
emisevons omi, e dubä emicödetons omi, efölons 
utosi, kelosi profetans, kelas lautots paloreidons 
ün jabat alik, ebüosagoms. 

Do no ätuvons bosi, kel ämeriton deadapönodi, 
äbegons ele Pilatus ad deidön omi. 

Ven iledunons vali, kel pepenon tefü om, 
edesumons omi de bim kroda, ed eseitons omi ini 
sepül. 

Ab God elelifükom omi se deadans. 

Dü dels mödik epubom lo utans, kels ikegolons ko 
om se Galileyän lü Hierusalem, kels nu binons 
pro pöp temunans atosa. 

Ed obs loveblinobs oles promi fredüköl, kel 
penotükon büröletanes obsik, 

ibä God ejenöfükom oni ciles obsik dub 
lelifikam Yesusa; soäsä i pepenos in psam telid: 
Binol Son obik, edavedükob adelo oli. 

Das elelifükom omi se deadans, dat no ösufom plu 
rübikami, so esagom: Ogivob oles saludadinis ela 
David, kels binons konfidoviks. 

Sekü atos esagom i in saitotatop votik: «No 
oleadol logön saludani olik rübikami. 

David ga, kel eledunom ün tim okik vili sapik 
Goda, edeadom, e pekobükom lä büröletans okik, 
ed esufom sio rübikami, 

ab om, keli God elelifükom, no esufom rübikami. 

Sevolsöd kluo, o mans, svists! das medamü om 
pard sinodas panotükon, 

e de val, de kel no äkanols pagidetükön dub 
nomem ela Moyses, lekredan alik pagidetükon fa 
om. 

Kälälolsöd kluo, das no padrefols fa utos, 
kelos pepenon in buks profetanas: 

Logolsöd! o nestümans! stunikolsöd, e 
nepubolsöd! Ibä odunob ün dels olsik vobodi, 
keli no okredols, if ek konon atosi oles». 

Ven ämogoloms, äbegoy omes, das tü jabat 
balidfovik, vöds ot pöspikons lü ons. 

Ven ilüvoy sünagogi, yudans e yudanakompenans 
mödiks äsökons eli Paulus ed eli Barnabas, kels 
älüspikoms lü ons, ed äsüadükons onis ad 
blebön slopans benäda Goda. 

Tü jabat fovik, elans tio valiks zifa äkömons 
ad dalilön vödi Goda. 

Ven yudans älogoms menamödotis et, ävedoms 
fuliks me glöt, ed ätaspikoms älunofölo utosi, 
kelos päsagon fa Paulus. 

Nu stedälo äspikölo, Paulus e Barnabas 
äsagoms: «Äbinos zesüdik, das vöd Goda 
pänotükon büiko oles; ab bi deimols oni, e bi 
no cödols olis digädikis ad labön lifi 
laidüpik, flekobs obis lü pagans. 

Ibä so Söl ebüdom obes: Ecälob oli asä liti 
pro pagans, dat binolös savan jü finods 
taleda»! 

Ven pagans älilons atosi, äfredons, ed 
älelobons vödi Söla; e somödikans ävedons 
lekrediks, äsä äjonidons pro lif laidüpik. 

E vöd Söla ästäänikon da län lölik. 

Ab yudans ästigädoms vomis relöfik veütik e 
cädanis zifa, ädavedükoms pöjuti ta Paulus e 
Barnabas, ed ämomofoms omi se ziläk zifa. 

Atans ädelemufükoms ta ons püfi de futs oksik, 
ed ägoloms lü Iconium. 

E tidäbs äfuloms me fred e Saludalanal. 

KAPIT : XIV 

Ma kösöm änügoloms tö Iconium ini sünagog 
yudanas, ed äspikoms so, das yudans e Helänans 
mödiks ävedons lekrediks. 

Ab yudans nelecenovik ästigädoms ed 
äbiedälükoms paganis ta svists. 

Sio ästeboms us nog dü tim lunik, äspikölo 
stedälo in konfid ad Söl, kel äfümükom vödi 
benäda okik, dubä äjenükom malis e milagis dum 
nams omsik. 

Pöp zifa nu älabon meugis distik: palet bal 
äbinon pro yudans, e votik pro paostolans. 

Ven nu äküpoms, das bevü pagans e yudans ko 
cifodans onsik klien neflenik ädavedon ad 
miträitön e stonön omis, 

posä ivätäloms vali, äfugoms lü zifs 
Lükaonäna: Lystra e Derbe e züamöp, 

ed änotükoms us gospuli. 

In Lystra nu man äseadom, kel no älabom nami in 
lögs okik; älemom motedao, neai äkanom golön. 

Älielom spikön eli Paulus; atan älülogom lü 
om, e ven älogom, das älabom kredi, dub kel 
ökanomöv pasanön, 

Äsagom ko vög laodik: «Löädolöd ad stanön 
stediko sui futs olik»! Älöbunom ed äzigolom. 

Ven menamödot älogon utosi, kelosi Paulus 
ädunom, ävokädons in Lükaonänapük: «Gods 
edonikoms lü obs in maged menik». 

Änemoms eli Barnabas eli Zeus, ed eli Paulus eli 
Hermes; äbinom utan, kel äspikom. 

13.E kultan ela Zeus, kela tem äbinin plödü 
zif, äblinom toris, e kronülis lü leyans, ed 
ävilom blinön ko pöp sakrifoti. 

Ab ven paostolans: Barnabas e Paulus äliloms 
atosi, äsleitoms klotis oksik, äbunoms zänodü 
menamödot, ed ävokädoms: 

«O mans! kisi dunols-li? Binobs mens labü natäl 
ot olas; predobs, das mutols deflekön olis de 
dins vanik et, e flekön olis lü God liföl, kel 
emekom sili, tali e meli, e vali, kel binon in 
ons. 

In menäds büikum eleadom bevegön netis valik 
vegis lönik onsik, 

do no enedunom ad benodön, ad givön oles de sil 
reini e timis fluköfik, ed ad satükön ladäli 
olsik me zib e fred». 

Dub spikam somik äneletoms töbo menamödoti ad 
blinon omes sakrifotis. 

Ab se Antiochia ed Iconium yudans äkömoms, kels 
äslüdoms menamödotis; ästonoms eli Paulus, ed 
äcedölo, das äbinom deadik, ätränoms omi 
plödiü zif. 

Ab ven tidäbs äzüstanoms omi, äöädom ed 
ägolom ini zif. Tü del fovik ädegolom ko 
Barnabas lü Derbe. 

Posä ipredoms in zif et, ed islopükoms tidöbis 
mödik, ägegoloms lü Lystra, Iconium ed 
Antiochia. 

Äkuradükoms us tidäbis, ästigädoms omis ad 
laidälön in lekred, ed äpredoms: «Dub 
dränäls mödik mutobs nügolön ini regän 
Goda». 

I äcäloms omes in komot alik me löpiotenükam 
namas bäldikünanis, e ko plek e cun 
älükonfidoms omis Söle, keli älekredoms. 

Somo ädutevoms da Pisidän, äkömoms ini 
Pamfülän, 

e, posä inotükoms vödi in Perge, ädoniovegoms 
lü Attalia. 

Usao änafoms lü Antiochia, in kel pivokoms ma 
benäd Goda, ad dunön vobodi, keli nu iledunoms. 

Pos lüköm äkobükoms komotanis ed änunoms ones 
dinis, kelis God idunom dub oms, e vio imaifükoms 
paganes yani lekreda. 

Ed ästeboms nog dü tim ze lunik lä tidäbs. 

KAPIT : XV 

Mans anik, kels äkömoms se Yudän, älejonoms 
svistes: «If no pasäprepüdols ma kösöm ela 
Moyses, no kanols vedön beatiks». 

Ven nu Paulus e Barnabas äprotestoms ta atos, e 
feit no pülik ädavedon bevü oms, äsludoy ad 
leadön golön eli Paulus ed eli Barnabas ko 
votikans anik lü Hierusalem ad konsälidön tefü 
säkäd at paostolanis e bäldikünanis. 

Klu oms, pisedugädöl fa komotanef, ädutevoms da 
Fönikiyän e Samaritän, ed änunoms dö lecen 
paganas, dub kelos äfredükoms vemo svistis 
valik. 

Ven ilükömoms ini Hierusalem, pägetedoms fa 
komot, paostolans e bäldikünans, ed änunoms 
utosi valik, kelosi God idunom dub oms, 

e das anans sega farisetanas, kels ivedoms 
lekrediks, ibitikoms ed isagoms, das ämutoy 
säprepüdön omis, e büdülön ad fölön lonemi 
ela Moyses. 

Paostolans e bäldikünans äkobikoms kludo ad 
jäfikön me din at. 

Ven nu disput ävedon liföfik, Petrus älöädom 
ed äsagom omes: «O mans, svists! Nolols, das God 
evilom primao, das pagans ölilons de mud obik 
gospuli ed övedons lekrediks. 

E God: Seval ladälas etemunom pro ons, dubä 
egivom ones Saludalanali, leigo äsä obes, 

no evedükom disti bevü ons ed obs, bi 
äklinükom dub lekred ladälis onsik. 

Benö! demü kis oblufols-li Godi, dub suseitön 
sui nük tidäbas yoki, keli ni büröletans 
obsik, no obs, ekanobs polön? 

Güo kredobs ad ovedön beatiks dub benäd Söla 
Yesus ön mod ot, äsä ons». 

Nu komot lölik äseilon, ed älielon nunön eli 
Barnabas ed eli Paulus dö mals e milags, kelis 
God edunom dub oms bevü pagans. 

Ven ifispikoms Iacobus ägespikom: «O mans, 
svists! dalilolsöd! 

Simeon enunom, vio God evisitom büiküno paganis 
ad dagetön se ons pöpi pro nem okik. 

Ko atos vöds profetanas baivögons, soäsä 
pepenos: 

Pos atos ogegolob ed odönubumob tänadi 
pedofalöl di David, ed onätükob de on utosi, 
kel pidistukon, ed olöodob dönu oni, 

dat mens retik sukonsös Söli, e pöps valik, 
love kels nem obik pesevokon! So Söl sagom, kel 
dunom vali at. 

(Vobod vönao sevädik fa Söl pedunöl). 

Sekü atos cedob, das no mutoy töbön paganis lü 
God elecenölis, 

ab das mutoy büdülön ones ad klemön vali dub 
lugods pemiotöli, nepuedi, miti nima dub stran 
pedeidöla, e bludi. 

Ibä Moyses labom vönao menis, kels predons omi; 
in sünagogs penäds omik tü jabatadel alik 
paloreidons». 

Tän paostolans e bäldikünans ko komotanef 
lölik äcedons, das äbinos gudik ad välön se 
okans manis anik, e lesedön omis ko Paulus e 
Barnabas lü Antiochia. Äbinoms Iudas labü 
näinem: Barnabas e Silas: mans, kels äbinoms 
dugans bevü svists. 

Äpenoms penedi labü ninäd sököl: Paostolans, 
bäldikünans e svists, vipoms svistes se pagans 
in Antiochia e Süriyän e Kilikiyän beni. 

Bi elelilobs, das semans obas ebluvükoms olis me 
vöds oksik, ed efäkükoms lanis olsik, dubä 
esagoms, das mutols pasäprepüdön e fölön 
lonemi, kelosi no ebüdülobs, 

ecedobs baläliko, das binos gudik ad lesedön 
oles manis demü atos pevälölis ko Barnabas e 
Paulus fa obs palöföls. 

Binoms mans, kels dedietoms lifis oksik neme 
Söla: Yesus Kristus. 

Lesedobs kluo eli Iudas ed eli Silas, kels onunoms 
oles mudöfo otosi. 

Ibä e Saludalanal ed obs ecedobs, das binos 
gudik, ad no bligädön oles mödikumo, ka dinis 
zesüdik at: 

das mutols klemön utosi, kelos pesakrifon 
lugodes, e bludi, e miti nima pestranöl, e 
nepuedi. If demols dinis at, odunols gudiko. 

Adyö! 

Posä ileditoms, ägoloms lü Antiochia, kö 
äkobovokoms komotanis, ed älovegivoms ones 
penedi. 

Äreidons oni, ed äfredikons dö stigädam at. 

Iudas e Silas, kels it äbinoms profetans, 
ästigädoms ed äkuradükoms svistis prolidiko. 

Posä isteboms us dü tim anik, äleditoms püdo 
de svists, ed ägegoloms lü lesedans oksik. 

(Ab Silas älecedom, das äbinos gudik ad blibön 
us). 

Paulus e Barnabas äbliboms in Antiochia, ed 
älejonoms ed änotükoms kobü votans mödik 
vödi Söla. 

Pos dels anik, Paulus äsagom ele Barnabas: 
«Gegolobsös e visitobsös svistis obsik in zifs 
valik, in kels enotükobs vödi Söla, ad logön, 
vio stadons»! 

Barnabas nu ävilom kesumön eli Ioannes: Marcus 
penäinemöli. 

Ab Paulus äcedom, das äbinos no vipabik, ad 
kesumön eki, kel ilüvom omis de Pamfülän, e no 
ikegolom pro vobod. 

Tefü atos nu feit äsplodülon, sodas 
äseagoloms. Barnabas äkesumom eli Marcus, ed 
änafom lü KÜpreän, 

ab Paulus ävälom eli Silas, ed ädegolom, fa 
svists benäde Söla pikomandölo. 

Ädutevom da Süriyän e Kilikiyän, kuradükölo 
komotanefis. 

KAPIT : XVI 

Äkömom i ini Derbe ed ini Lystra. Ed ekö! us 
tidäb älödom, kel panemom Timotheus: son voma 
yudik lekredik, e fata Helänik, 

pekomandölo fa svists in Lystra ed Iconium. 

Paulus ävipom, das äketevom ko om, ed äkoedom 
säprepüdön omi demü yudans in zif et, ibä 
valans äsevons, das fat omik äbinom Helänan. 

In zifs valik, da kels ädutevoms, äbüdoms ad 
demön sludis fa paostolans e bäldikünans in 
Hierusalem pilonülölis. 

Komotanefs änämikons aiplu in lekred, e num 
limanas ävedon aldeliko gretikum. 

Ädutevoms i da topäds: Frügän e Galatiyän, du 
Saludalanal äneleton omis ad notükön vödi in 
Asia. 

Ven ikömoms ini Müsiyän, ästeifoms ad golön 
lü Bitüniyän, ab Lanal Yesusa no äleton omes 
osi. 

Klu, ven ibeivegoms Müsiyäni, ädoniovegoms lü 
Troas. 

Ün neit Paulus älabom visioni: Makedonänan 
ästanom fo om ed älebegom: «Kömolöd isio lü 
Makedonän e yufolöd obis»! 

Posä ilogom visioni et, ästeifobs ad detevön 
sunädo lü Makedonän, äkludölo se atos, das 
God ävokom obis ad blinön omes gospuli. 

Ädenafobs kluo de Troas, ed ävegobs stediko lü 
Samothracia; tü del fovik äkömobs ini Neapolis, 

ed usao ini Philippi: zif veütik in Makedonän: 
garnisunöp Romänik. In zif et ästebobs dü dels 
anik. 

Tü del jabata ägolobs plödü zif, lü top len 
flumed, kö äkösömoy ad plekön. Us äseidobs 
obis, ed äspikobs ko voms, kels ikobikofs us. 

Vom seimik Lydia penemöl: purpurajitedan se zif: 
Thüatira, kel ädredof pro God, ädalilof, e God 
ämaifükom ladäli ofik, sodas ädemof utosi, 
kelosi Paulus äsagom. 

Ven of e lomanef ofik piblunedons, äbegof obes: 
«If cedols, das binob fiedik kol Söl, kömolsöd 
täno ini dom obik, e blibolsöd us»! Ed 
äslüdof obis. 

Seimna, ven ägolobs lü pleköp, äkolkömof obis 
jidünan labü milanan büosagöl, kel dub büosag 
äblinof söles okik gaenodi gretik. 

Äpogolof eli Paulus ed obis, ed ävokädof: 
«Mens et binoms hidünans Goda mu löpiküna, 
kels notükoms obes vegi lü ben». 

Atosi ädunof dü dels mödik. Ab Paulus, keli 
atos ämipliton, ägüflekom oki, ed äsagom 
lanane: «Büdob ole nemü Yesus: Kristus ad 
segolön se of». E tü timül ot äsegolon se of. 

Ab ven söls ofa älogoms, das spel omsik gaenoda 
imoikon, ägleipoms eli Paulus ed eli Silas, 
ätränoms omis lü maket lo cifodans, 

äblinoms omis lü lebüdans, ed äsagoms: «Mens 
at volutükoms zifanis obsik; binoms yudans, 

e notükoms südis, kelis obs: Romänans no dalobs 
lüsumön u fölön». 

I menamödot äbiton ta oms. Tän lebüdans 
äbüedoms desleitön omes klotis, e gevön omes 
stafaflapis. 

Posä igevoms omes stafaflapis mödik, äjedoms 
omis ini fanäböp, ed äbüdoms 
fanäböpagaledane ad daküpedön gudiko omis. 

Ven atan igetom büdi at, äblinom omis ini dil 
ninikün fanäböpa, ed äpladom lögis omsik ini 
blögot. 

Ab ti zeneit Paulus e Silas äplekoms, ed 
äkanitoms hümi stimü God, e fanäböpans 
ädalilons omis. 

Süpo taladrem vemik äjenon, sodas stababumäds 
fanäböpa älemufons; ün tim ot yans valik 
ämaifikons, e de valans jänäds älivikons. 

Fanäböpagaledan ägalikom, älogom, das yans 
fanäböpa ämaifons, ed äramenom säbi okik ad 
deidön oki; ibä äcedom, das fanäböpans 
ifugons. 

Ab Paulus älüvokädom ome ko vög laodik: «No 
dämükolöd oli it! ibä obs valik binobs is». 

Äbegom liti, äjutedom ninio, ed ädofalom 
dremölo foi Paulus e Silas. 

Ädugom omis plödio, ed äsagom: «O söls! kisi 
mutob-li dunön ad vedön beatik»? 

Äsagoms: «Lekredolöd Söli: Yesus Kristus! ed 
ol e lomanef olik obeatols». 

Ed änotükoms vödi Söla ome e valanes, kels 
äbinons in dom omik. 

Ün düp ot neita äkesumom omis, ed älavom 
flapastripis omsik; ed om ed omikans valik 
päblunedons sunädo. 

Nu äblinom omis ini dom okik, äbötom omes, ed 
äfredom ko famül lölik okik, das igetons 
lekredi in God. 

Ven idelikos, lebüdans älesedoms gitädanis ad 
sagön: «Stadükolöd libio manis et»! 

Fanäböpagaledan änunom vödis at ele Paulus: 
«Lebüdans esedoms büdi ad stadükön libio 
olis. Fövolsöd kluo püdo vegami olsik»! 

Ab Paulus äsagom ome: «Nencödeto ebüedoms 
lebatön notido obis, ed efanäböpoms obis, kels 
binobs sifans Romänik, e nu vilomsöv leadön 
mogolön obis kläniko. Nö! oms it mutoms kömön 
e sedugön obis». 

Gitädans äloveblinoms nuni et lebüdanes. Atans 
ävedoms drediks, ven äliloms, das äbinoms 
Romänans. 

Äkömoms ed äspikoms lü oms; äsedugoms omis 
plödio ed äbegoms omes ad lüvön zifi. 

Älüvoms kluo fanäböpi, ed ägoloms lü 
Lüdän. Älogoms svistis, äspikoms ko oms, ed 
ädetevoms. 

KAPIT : XVII 

Ädutevoms ve Amphipolis ed Apollonia, ed 
älükömoms ini Thessalonica, kö sünagog 
yudanas ädabinon. 

Ma kösöm Paulus ägolom lü ons, ed äspikom dü 
jabats kil ko ons se penäds bibik. 

Äplänom ed äkleilükom ones, das Kristus 
ämutom sufön e lelifikön se deadam, e das 
Yesus, keli änotükom, äbinom Kristus. 

Anans onas päsüadükons, ed äslopikons eli 
Paulus ed eli Silas; i mödot gretik Helänanas 
relöfik, e voms cädik no nemödiks. 

Ab yudans äglötöl äkodoms. ko yuf manas badik 
anik se pöp maketik. runädi; sodas zilanef 
lölik äbluvülikon; ätatakoms domi ela Iason, 
ed ästeifoms ad dugön omis foi pöp. 

Ven no ätuvoms omis, ätränoms eli Iason e 
svistis anik lü cifodans zifa, äluvokädölo: 
«Atans, kels ebluvülükoms voli lölik, i 
ekömoms isio. 

Iason egetedom omis; tadunoms ta büds lampöra, 
dubä sagoms, das hireg votik dabinom: Yesus». 

So äbluvükoms menamödoti, e zifacifodi, kel 
älilon atosi. 

Ab ven Iason e votikans ikotenükoms omis, 
äleadoy bitön omis leliviko. 

Svists älesedoms nog ün neit ot eli Paulus ed 
eli Silas lü Berea. Ven ilükömoms usio, 
ägoloms lü sünagog yudanas. 

Atans ämeugons gudikumo ka elans di Thessalonica. 
Älüsumons vödi ko klien lölik, ed ävestigons 
aldeliko penädis, va dins äbinons soiks. 

So mödikans onas ävedons lekrediks, ed i no 
nemödikans vomas e manas Helänikas cädikas. 

Ab ven yudans de Thessalonica äküpoms, das vöd 
Goda i pänotükon fa Paulus in Berea, äkömoms i 
usio ad lestigädön menamödoti. 

Nu svists äkoedoms detevön sunädo eli Paulus 
lü jol mela, du Silas e Timotheus äbliboms us. 

Utans, kels ädugädoms eli Paulus, ädugoms omi 
lü Athenae, e ven igetoms komiti pro Silas e 
Timotheus ad kömön mögiküno suniko lü om, 
ägegoloms. 

Du Paulus ästebedom omis in Athenae, äskanom 
vemo, ven älogom, vio zif äfulon me magots 
lugodas. 

Nu äspikotom aldeliko in sünagog ko yudans e 
relöfans, e su maket ko utans, kelis ätuvom us. 

Sapans peikurik e stoitiks aniks äbefeitoms omi; 
anans äsagoms: «Kisi spikodan et vilom-li ga 
sagön»? Votans: «Jinos, das binom notükan 
godas foginänik» - Atos, bi äpredom dö Yesus e 
lelifikam. 

Tän äkesumoms omi, ädugoms omi lü Areopagus, 
ed äsagoms: «No kanobs-li seivön, kis lejon 
nulik binon, keli predol? 

2O. Ibä koedol lilön obes dinis bisarik. Vilobs 
seimna sevön, kis atos sinifon». 

Elans valik di Athenae e foginans, kels stebons 
us, labons timi pro nos votik, äsä pro sagön u 
lilön nulodis. 

Tän Paulus, ästanölo zänodo su Areopagus, 
äsagom: «O mans di Athenae! Logob, das binols in 
tefs valik relöfiks. 

Ibä ven ädugolob da zif olsik, ed älogedob 
saludotis olsik, älogob i latari labü suspenäd: 
GODE NESEVÄDIK. Benö! utani, keli no äsevölo 
kultols, notükob oles. 

God, kel emekom levali, ed utis valik, kels binons 
in on, no lödom in tems dub menanams pemeköls, 

e no padünom dub nams menas, äsva neodom bosi, 
du om it givom alane lifi, natemoti, vali. 

I emekom se tribütafat bal netis valik menefa ad 
leadön lödön onis sui sürfat taleda lölik, 
posä ilonom büo säsunis e miedis lödöpas 
onsik; 

dat ösukonsös Söli, u bo senidölo ötuvonsös 
omi, do no binom fagik de bal obas! 

Ibä in om lifobs, mufobs e binobs; ed äsä anans 
poedanas olsik esagoms: Ibä binobs igo de tribüt 
omik. 

Ven nu binobs de tribüt Goda, no mutobs cedön, 
das Godikos sümon ad gold, largent u ston, ad 
vobot kaena u datika menikas. 

God, kel eneküpom timis nenseva, nu notükom 
valöpo menes valik ad lecenön. 

Sekü atos elonom deli, kü ocödom gido voli 
medamü man pro atos pejonidöl. De atos egivom 
fümi, dubä elelifükom omi se deadam». 

Pö lilam lelifikama deadanas, balans äkofoms, e 
votans äsagoms: «Tefü atos vilobs lilön 
latikumo mödikumosi de ol». 

So Paulus ämogolom se zänod onas. 

Ab mans anik äslopikoms omi, ed ävedoms 
lekrediks: bevü ons äbinons Dionysius: reopagan; 
vom Damaris penemöl, ko votans anik. 

KAPIT : XVIII 

Pos atos Paulus ädegolom se Athenae ed ägolom 
lü Corinthus. 

Is ätuvom yudani Aquila penemöli, ed älicinöli 
se Pontus, kel ebo ikömom ko jimatan okik: 
Priscilla se Litaliyän, bi Claudius ibüdom, das 
yudans valik ämutons lüvön eli Roma. Äsogom 
oki lä ons, 

e bi älaboms cali ot, äbinoms tänadels, 
äblibom lä om, ed ävoboms kobo. 

Tü jabatadel alik äspikom in sünagog, ed 
äsüadükom yudanis e Helänanis. 

Ven Silas e Timotheus ikömoms se Makedonän, 
Paulus äjäfom löliko me predam, ed ätemunom, 
das Yesus äbinom Kristus. 

Ven äbefeitons kofölo omi, ädelemufükom klotis 
okik, ed äsagom ones: «Blud olsik binonös su 
kap olsik! No gididob demü atos. Denu ogolob lü 
pagans». 

Ädegolom usao ed älotom ini dom seimana: Iustus, 
kel ädredom pro God, e kela dom ämiedon 
sünagogi. 

Crispus: cifodan sünagoga, ko famül lölik okik, 
ävedom lekredik kol Söl, e mödans de Corinthus, 
kels älilons omi, ävedons lekrediks, e 
päblunedons. 

Seimna ün neit Söl äsagom in vision ele Paulus: 
«No dredolöd, ab spikolöd, no seilolöd! 

ibä binob lä ol, nek olenodon oli, ed omidunon 
ta ol, bi in zif at mödikans binons pro ob». 

Ästebom kluo us dü yel bal e muls mäl, ed 
äpredom ones vödi Goda. 

Ven Gallio äbinom leguveran Lagayäna, yudans 
ävolutoms balälo ta Paulus, ed ädugoms omi foi 
cödalastul, 

ed äsagoms: «Atan slüdom menis ad kultön Godi 
ma mod ta lonem taöl». 

Ven Paulus ävilom maifükön mudi okik, Gallio 
äsagom yudanes: «O yudans! If tefosöv negidi u 
miduni, tän daliloböv klüliko olis, 

ab if tefos säkädis dö predam, dö nems, dö 
lonem olsik, tän ols it mutols bejäfön onis. 
Ibä no vilob binön cödal dinas somik». 

Ed ämofom omis de cödalestul okik. 

Nu Helänans valik ägleipoms eli Sosthenes: 
cifodan sünagoga, ed ägevoms ome flapemi fo 
cödalestul; ab Gallio leno äjäfikom me atos. 

Posä Paulus istebom us dü dels mödik, äleditom 
de svists, ed änafom lü Süriyän, kobü 
Priscilla ed Aquila. In Cenchreae ikoedom jeifön 
kapi okik, bi idunom lepromi. 

Älükömons ini Ephesus, kö äleadom poblibön 
votanis, ed om it änügolom ini sünagog ad 
spikön ko yudans. 

Ven äbegoms ome ad blibön us nog dü tim anik, 
no äsiom atosi. 

Äleditom de ons ed äsagom: «Mutob binön dü 
zäl lölik in Hierusalem. Ab odönukömob lä 
ols, if God vilom osi». Ed ädenafom de Ephesus. 

Ven ilükömom ini Caesarea, ägolom ini zif, 
äglidom komotanis, ed ägolom lü Antiochia. 

E posä ibinom us dü tim anik, ädegolom dönu, 
ed ädutevom da Galatiyän e Frügän, 
änämöfükölo tidäbis valik. 

Ini Ephesus nu yudan Apollo penemöl, ed in 
Alexandria pemotöl, äkömom; äbinom man 
spiköfik ä vemo nolik tefü penäds bibik. 

Atane vegam lü Söl pitidom; äspikom mu 
lanäliko, ed ätidom kuratiko utosi, kelos 
ätefon Yesusi, du te änolom blunedi ela Ioannes. 

Äbitom nenplafiko in sünagog. Ven Aquila e 
Priscilla ye älilons omi, äsumons omi lü oks, 
ed äplänons ome kuratikumo vegami lü God. 

Ven nu ävilom laitevön lü Lagayän, svists 
ästigidons omi ad dunön atosi, ed äpenons 
tidäbes, ad getedön omi gudiko. Ven ikömom us, 
ästütom me tälenüls okik onis, kels ivedons 
lekrediks, 

ibä ko näm gretik äbefeitom yudanis, ed 
äblöfom notido me penäds bibik, das Yesus 
äbinom Kristus. 

KAPIT : XIX 

Du Apollo äbinom in Corinthus, Paulus ädutevom 
da topäds nilänik, ed äkömom ini Ephesus. Us 
ätuvom tidäbis anik, 

ed äsagom omes: «Egetols-li Saludalanali, ven 
ivedols lekrediks»? Äsagoms ome: «No elilobs 
igo, das Saludalanal dabinon». 

Tän äsagom: «Me bluned kinik täno 
peblunedols-li»? Ägesagoms: «Me bluned ela 
Ioannes». 

Paulus äsagom: «Ioannes äblunedom me bluned 
lecena, du äjonom pöpe utani, kel ökömom pos 
om, keli ämutons lekredön, sevabo Kristusi: 
Yesus». 

Utans, kels äliloms atosi, päblunedoms nämätü 
nem Yesusa: Kristus, 

e ven Paulus äsupladom omes namis okik, 
Saludalanal äkömon sui oms, ed äspikoms pükis 
foginänik, ed äprofetoms. 

Num omas äbinon: mans degtel. 

Dü muls kil äkömom ini sünagog, nenplafo 
äspikölo, äblöfädölo ed äsüadükölo dö 
regän Goda. 

Ab ven anans ätadunoms, ed in nelekred oksik 
äslänoms lo menamödot vegami Söla, äsoalükom 
oki, ed äkobükom tidäbis ini jul ela Tyrannus, 
kö äspikom aldeliko ko oms. 

Atos äjenon dü yels tel, sodas lödans valik di 
Asia, e yudans e Helänans, älilons vödi Söla. 

I milagis nekomunik God äduinom dub nams ela 
Paulus, 

sodas igo, ven äpladoy särvätülis e lebavetis 
de koap omik sui malädans, maläds ämoikons de 
ons, e milanans äsegolons. 

Tän anans sädiabanas yudik äzitevöl 
ästeifüloms ad sespikön nemi Söla: Yesus love 
utans, kels älabons milananis. Äsagoms: 
«Magivülob oli nämätü Yesus, keli Paulus 
predom». 

Utans, kels ädunoms atosi, äbinoms sons vel 
lekultana yudik: Scevas. 

Ab milanan ägespikon: «Yesusi sevob, ed i eli 
Paulus, ab kins ols binols-li»? 

E men, in kel milanan äbinon, ätatakom omis 
bofik, äbemastikom omis, ed ävikodom omis, sodas 
oms nüdik e pevunöls äfugoms se dom. 

Ven atos ävedon sevädik pö yudans e kelänans 
valiks, kels älödons in Ephesus, dred äfaneton 
onis valik, e nem Söla: Yesus ägretikumon. 

Si! mödikans utanas, kels ivedons lekrediks, 
äkömons ad koefön e nunön midunis, kelis 
idunons. 

Alans, kels ijäfons me magivs, äblinons bukis, 
ed äfilükons onis lo valans. Äkalkuloy völadi 
onas, ed ätuvoy, das äbinon sikuls lulmil. 

So nämöfo vöd Söla äglofon, ed ävedon 
nämädik. 

Posä dins at ipasetikons, Paulus ädesinom 
ninälo ad dutevön da Makedonän e Lagayän lü 
Hierusalem, ed äsagom: «Posä ubinob us, mutob i 
logön eli Roma». 

Tän Paulus älesedom teli yufanas okik, eli 
Erastus ed eli Timotheus, lü Makedonän, du om it 
ästebom nog dü tim anik in Asia. 

Zao ün tim ot muif no smalik ädavedon tefü 
vegam Söla. 

Ibä Demetrius seimik: largentismitan, kel ämekom 
temilis largentik di Artemis, äblimom kaenanes 
vobi no püliki. 

Atanis, ko vobans in febäd at, äkobükom, ed 
äsagom omes: «O mans! sevols, das debobs beni 
obsik vobe at, 

e logols e lilols, vio Paulus et noe in Ephesus 
abi in Asia tio lölik esäslopükom blöfädo 
menamödoti gretik, dubä sagom, das gods dub nams 
menik pemeköls no dabinons. 

Noe riskädikobs, das jäfüd obsik omirepütikon, 
abi das tem jigoda gretik: Artemis pocedon as 
nenvölad. Si! mayed ofa, kel pastimof in Asia 
lölik ed in vol, onosikon». 

Ven äliloms atosi, äfäkädikoms ed ävokädoms: 
«El Artemis elanas di Ephesus binof gretik»! 

In zif lölik runäd ädavedon; äjutedoy as 
lölot bal lü teatöp, ed äketränoy 
Makedonänanis: Caius ed Aristarchus: 
tävakompenans ela Paulus. 

Ven Paulus ävilom golön lü pöp, tidäbs 
äneletoms ome atosi. 

I mans se sog guverana, kels äbinoms benomeugiks 
kol om, äbegoms ome draniko ad no golön lü 
teatöp. 

Us balan ävokädon atosi, e votikan etosi, ibä 
kobikam äbinon brulik: dil gretikün kobanefa no 
äsevom, demü kis ikobikons. 

Nu äleadoy fokömön eli Alexander, fa yudans 
föfio päpedöli. Alexander ävinegom me nam ed 
ävilom spikön ad gidükön oki lo pöp. 

Ab ven äküpoy, das äbinom yudan, de valans 
vokäd bal ätonon; dü düps tel äluvokädoy: 
«El Artemis elanas di Ephesus binof gretik»! 

Sekretan zifa äsevom ad stilükön menamödoti, 
ed äsagom: «O mans di Ephesus! Men dabinon-li, 
kel no sevon, das zif: Ephesus binon galedan tema 
de Artemis gretik, e de magot se sül efalöl»? 

Bi atos binon nebefeitovik, mutols binön 
takediks, e no dunön nesüenikos. 

Ibä eblinols isio manis at, kels no binoms 
temijemodans, e no lunofoms jigodi obsik. 

If Demetrius e kegildans omik laboms kusadi seimik 
ta ek, benö! cödaseadods pakibons, e guverans 
dabinoms: lofädomsöd kusadi! 

If labolsöv nog vipi votik, at kanon pavätälön 
in pöpalasam lonöfik. 

Ibä riskädikobs ad pakusadön demü volut, sekü 
utos, kelos jenon adelo, bi kod atosa no dabinon, 
e no fägobs ad gidükön obis demü runäd at». 
Me vöds at äfinükom kobikami. 

KAPIT : XX 

Ven runäd istilikon, Paulus ävokom lü ok 
tidäbis, äleditom de oms, ed äsegolom ad 
tävön lü Makedonän. 

Ädutevom da topäd et, ästigädom menis me 
spikäds mödik, ed ägolom lü Helän. 

Äblibom us dü muls kil, e bi yudans äplotoms ta 
om, ebo ven ävilom denafön lü Süriyän, 
äsludom ad gegolön da Makedonän. 

Omi dugädoms lü Asia Sopater: son ela Pyrrhus se 
Berea, elans di Thessalonica: Aristarchus e 
Secundus, e Caius se Derbe e Timotheus, e se Asia 
Tychicus e Trophimus. 

Atans äbüogoloms, ed ästebedoms obis in Troas. 

Ädenafobs pos dels bodedas nenfemik de Philippi, 
ed äkömobs ünü dels lul lä oms in Troas, kö 
ästebobs dü dels vel. 

Ven äkobobs tü del balid viga ad breikön bodi, 
Paulus, kel ödetevom tü del fovik, äspikom ko 
oms, ed älaispikom jü zeneit. 

Lampads mödik ädabinons in löpacem, kö 
äkobobs. 

Hiyunan semik: Eutychus, kel äseadom in fenät, 
äreafom, ven Paulus äspikom lunüpo, ini slip 
lölöfik, ed ädofalom de tead kilid, e 
pätovädom deadiko. 

Ab Paulus änexänom, äjutedom lü om, ed 
äbradölo omi, äsagom: «No jovolsöd! ibä lan 
omik nog binon in om». 

Ägolom dönu löpio, äbreikom bodi, äfidob bosi 
ata, ed äspikotom nog lunüpo jü prim dela, ed 
ädetevom. 

Ämodugoms hipuli äliföl, e pitrodoms no 
püliko. 

Äboidobs obis büo, ed änafobs lü Assus. Us 
ölasumobs eli Paulus, ibä so ibüdom osi, du om 
it ävilom futogolön. 

Ven isogom oki lä obs, äboidobs omi, ed 
äkömobs ini Mitylene. 

Usao ädenafobs tü del fovik, ed äkömobs visü 
Chios. Tü del telid älovenafobs lü Samos, 
ästebobs in Trogullion, e tü del fovik äkömobs 
ini Miletus. 

Ibä Paulus isludom ad beinafön eli Ephesus, ad 
no stebön tu lunüpo in Asia; ibä äspidom ad 
binön mögiko ün pint in Hierusalem. 

De Miletus älesedom nunani lü Ephesus, ad 
leadön kömön bäldikünanis komota. 

Ven ikömoms lä om, äsagom lü oms: «Ols it 
sevols, vio de del balid, tü kel ekömob ini 
Asia, ai ekosädob bevü ols: 

vio edünob Söli mu mükiko, ko drens, e pö 
pöjuts obi edreföls dub plots yudanas; 

vio no eklänädob bosi utosa, kelos binon frutik, 
ab, das enotükob osi oles, ed elejonob osi oles, 
e notido e lomo; 

e das estigädob e yudanis e Helänanis ad 
lecenön ad God, ed ad lekredön Söli obsik: 
Yesus. 

Ed ekö! pebligölo dub Lanal, nu binob su veg lü 
Hierusalem, nes sevön, kis odrefon us obi, 

pläs Saludalanal lesion obe in zif alik, das 
jänäds e dränäls odrefons obi. 

Ab no kudob dö dins at, e lecedob lifi obik 
nenvöladiki, if te finükob lifi obik, e fölob 
bligädi, keli Söl: Yesus egevom obe: temunön 
gospuli benäda Goda. 

Benö! sevob, das ols valik, keles, äzitevölo, 
enolükob regäni Goda, no odönulogols obi. 

Demü atos stetob oles adelo, das no gididob demü 
utos, kelos kanon drefön bali olas, 

ibä, nes klänädön bosi, enotükob oles 
konsäli lölik Goda. 

Kälälolsöd kluo olis it e jepi lölik, de kel 
Saludalanal ecälon olis Cälädanis ad käledön 
komoti Goda, keli edagetom oke ko blud lönik 
okik! 

Sevob, das pos degol obik lups sovadik onüdranons 
lä ols, e no ospalons jepi. 

Si! se ols it mans osüikoms, kels osagoms dinis 
neverätik, ad ketränön tidäbis ko oks. 

Demü atos galädolsöd, e memolsöd, das ob dü 
yels kil no estopob ad nunedön ko drens alani 
olas tü del e neit! 

E nu, o svists! komandob olis Söle e vöde 
benäda omik, kel fägon ad lebumön olis, ed ad 
givön geroti saludükäbes valik. 

Largenti, goldi, klotis neka edesirob. 

Ols it sevols, das dub vob me nams lönik obik 
edagetob neodotis pro ob it e pro utans, kels 
äbinons ko ob. 

In tefs valik ejonob oles, das me vobod somik 
mutobs yufön malädanis, e memön vödis Söla: 
Yesus; ibä esagom: Binos beatikum ad givön, ka 
ad getön». 

Posä isagom atosi, äkienom, ed äplekom ko oms 
valik. 

E valans äsplodüloms me drenam vemik, äjutedoms 
lü om ad bradön särvigi omik, ed äkidoms omi. 

Äglumoms mödiküno kodü vöds, kelis isagom, 
das no ödönulogoms omi. Tän ädugoms omi lü 
naf. 

KAPIT : XXI 

Ven ileditobs de oms, ed idenafobs, änafobs stedo 
lü Cos, tü del fovik lü Rhodus, ed usao lü 
Patara. 

Is ätuvobs nafi, kel ölovenafon lü Fonikiyän, 
äboidobs obis ed ädenafobs. 

Ven idagetobs logami Küpreäna, äbeinafobs oni 
nedetü obs, ävegobs lü Süriyän, ed äjolobs 
tö Tyrus; ibä us naf ämuton pasäfledön. 

Ävisitobs us tidäbis, ed äblibobs us dü dels 
vel. Änunedons dub Lanal eli Paulus ad no golön 
lü Hierusalem. 

Ab posä istebobs us dü dels et, ädegolobs ed 
äfövobs tävi obsik, posä valans ko voms e cils 
isedugädons obis jü plödü leyan zifa. Posä 
ikienobs, äplekobs, 

äleditobs de ods, ed äboidobs obis; ed ons 
ägegolons lü doms oksik. 

De Tyrus äfinükobs melatävi obsik, ed 
älükömobs tö Ptolemais. Us äglidobs svistis, 
ed äblibobs dü del bal lä ons. 

Tü del fovik ädegolobs, ed äkömobs ini 
Caesarea, kö älotobs ini dom gospulana: 
Philippus, bal velanas. Äblibobs lä om. 

Älabom dautis fol: jivirgans, kels äbinofs 
jiprofetans. 

Ven ästebobs us dü dels anik, hiprofetan se 
Yudän, Agabus penemöl, äkömom; 

äninikom lä obs, äsumom zönüli ela Paulus, 
ätanom me on namis e futis okikis, ed äsagom: 
«So Saludalanal spikon: Mani, lü kel zönül at 
duton, yudans in Hierusalem otanoms so, ed 
olovegivoms omi paganes». 

Ven älilobs atosi, obs ed utans, kels älödons 
us, äbegobs ome ad no golön lü Hierusalem. 

Ab Paulus: ägesagom: «Sekü kis mutols-li 
drenön, e fäkükols-li ladäli obik? ibä binob 
klienik, noe ad leadön tanön obi, abi ad deadön 
frutü nem Söla: Yesus». 

Ven no äleadom slüdön oki, älönülobs ad 
atos, ed äsagobs: «Vil Söla jenonös»! 

Pos dels et äblümükobs obis pro täv, ed 
ädegolobs lü Hierusalem. 

Tidäbs anik se Caesarea äkegoloms ko obs, ed 
äblinoms obis lä Mnason semik se Küpreän: 
tidäb bäldik, lä kel ölotedobs. 

Ven ikömobs ini Hierusalem, svists ägetedons 
obis frediko. 

Tü del fovik Paulus ägolom ko obs lü dom ela 
Iacobus, kö i bäldikünans valik äkömoms. 

Posä iglidom omis, äkonom veitöfiko utosi 
valik, kelosi God edunom pö pagans medamü om. 

Ven äliloms atosi, äglorükoms Godi, ed äsagoms 
ome: «Logol, o svist! milats viomödik yudanas 
evedons lekrediks, ed ons valik binons lezilans 
lonema. 

Nu enunoy dö ol, das tidol yudanes valik, kels 
lifons zänodü pagans, ad säslopön eli Moyses, 
me sag, das no labons bligi ad säprepüdön cilis 
oksik, ed ad fölön kösömotis pöpik. 

Kisi kluo odunobs-li? Vero zesüdos, das mens 
kobokömons, ibä oleliloy, das elükömol. 

Klu dunolöd utosi, kelosi osagobs ole! Bevü obs 
mans fol dabinoms, kels edunoms lepromi. 

Lasumolöd omis, rafinükolöd oli kobü oms, e 
pelolöd omes frädi, dat okanomsös leadön 
jeifön kapis oksik! Tän alan osevon, das utos no 
binon veratik, kelosi sagoy dö ol, ab das güo 
kondötol as balan, kel fölon lonemi. 

Tefü pagans, kels evedons lekrediks, esludobs ed 
enotükobs, das no nedons fölön somikosi, ab das 
mutons demön ad no fidön miti nimas lugodes 
pesakrifölas, bludi, miti nima pestranöl, ed ad 
nedunön nepuedi». 

Sekü atos Paulus älüyumom lü mans et, e posä 
ileadom rafinükön oki tü del fovik, änügolom 
ko oms ini tem, älonölo timüli, kü dels 
rafinükama öpasetikons, jü del, tü kel pro 
alan omas sakrif pödunon. 

Ven dels vel tio ipasetikons, yudans se Asia 
älogoms omi in tem. Äkobovokoms menamödoti 
lölik, ed älenodoms omi, 

äluvokädölo: «O mans, Yisraelänans! yufö! 
Atan binom man, kel predom valöpo e lü alan ta 
pöp, ta lonem, e ta top at. I eblinom Helänanis 
ini tem, ed esäsaludükom topi saludik at». 

Ilogoms sevabo in zif eli Trophimus se Ephesus 
kobü om, ed äcedoms, das Paulus iblinom omi ini 
tem. 

Zifanef lölik ämuifikon, e pöp ärunädon. 
Ägleipoy eli Paulus, ätränoy omi plödiü tem, 
ed äfärmükoy sunädo yanis. 

Ven ästeifoy ad deidön omi, lebüdan kohorta 
ägetom nuni, das Hierusalem lölik ävoluton. 

Sunädo äkobükom soldatis e fiziris anikis, ed 
älügolom ta oms. Ven älogoms lebüdani e 
militanis, äfinikoms ad flapön eli Paulus. 

Tän lebüdan änilikom, äfanäbükom omi, 
äbüedom jänädön omi me jänäds tel, ed 
ädasäkom ome, kim äbinom, e kisi idunom. 

Ab se menamödot balan ävokädon atosi, e votan 
etosi. Ven no äkanom dasäkön verati dub lunoid, 
äbüdom ad blinön omi lü kaser. 

E su tridem ad jelön omi, Paulus ämutom papolön 
fa soldats sekü lüdran mödota. 

Ibä menamödot äsökon omi, äluvokädölo: 
«Moükolöd omi»! 

Ven äprimikom ad pablinön ini kaser, Paulus 
äbegom lebüdane: «Dalob-li sagön ole bosi»? 
Äsagom: «Nolob-li Helänapüki? 

No binol-li Lägüptänan, kel bü dels anik 
evolutükom banditanis folmil, ed esedugom omis 
lü däsärt»? 

Paulus äsagom ome: «Nö! binob yudan se Tarsus: 
zif no nenfamik Kilikiyäna. Ab begob ole, 
dälolös obe ad lüspikön lü pöp»! 

Ven ädälom ome atosi, Paulus su tridem 
ästanöl, ävinegom me nam pöpe; e ven ivedos 
vemo stilik, äsagom in hebrey: 

KAPIT : XXII 

«O mans, blods e fats! Dalilolsöd tü timül at 
gidükami obik lo ols»! 

Ven äliloms, das älüspikom omes in hebrey, 
äseiloms plüo. Äsagom: 

«Binob yudan, pemotöl in Tarsus in Kilikiyän, 
ab pedugälob in zif at futü Gamaliel, ma flags 
sevärik lonema rufatik; binob lezilan pro God, 
soäsä ols valik nu binols. 

Epöjutob deadio utanis, kels ebevegons 
dabenavegi, etanob ed elovegivob fanäböpes e 
manis e vomis. 

Dalekultan e konsälanef lölik kanons temunön 
atosi. Ägetob igo penedis pro svists, ven 
ätävob lü Damascus, ädesinölo ad jänädön 
utanis, kels äbinons us, ed ad blinön onis lü 
Hierusalem, dat pöpönonsös! 

Ab ven ätävölo änilikob nilü Damascus tü 
zedel, süpo se sül lit kleilik ästralon zü ob. 

Äfalob sui glun, ed älilob vögi, kel äsagon 
obe: O Saulus, Saulus! Sekü kis pöjutol-li obi? 

Ägesagob: Kim binol-li? o Söl! Söl äsagom obe: 
Binob Yesus: elan di Nazareth; utan, keli 
pöjutol. 

Utans, kels äbinons lä ob älogons sio liti, ed 
ädredikons vemo, ab no älilons vögi, kel 
äspikon obe. 

Äsagob: Kisi mutob-li dunön? o Söl! Söl 
äsagom obe: Löädolöd e gololöd lü Damascus! 
ed us posagos ole dö utos valik, kelos pebüdon 
ole ad dunön. 

Bi no äkanob logön sekü glor lita et, pädugob 
len nam fa utans, kels äbinons ko ob, e so 
äkömob ini Damascus. 

Ananias semik: man ma lonem relöfik ä 
benorepütik pö yudans valik us älödöls, 

äkömom lü ob, ed äsagom obe, ven ästanom näi 
ob: O svist: Saulus! logedolöd! E tü timül ot 
älogedob omi. 

Äsagom: God fatas obsik evälom oli ad seivön 
vili omik, ad logön Ritali, ed ad lilön vögi 
omik. 

Ibä obinol temunan omik lo mens valik tefü utos, 
kelosi elogol ed elilol. 

E nu, sekü kis zogol-li? Löädolöd! leadolöd 
blunedön oli, e molavön sinodis olik, du 
vokädol nemi omik! 

Ven igekömob ini Hierusalem, ed äplekob in tem, 
äreafob ini stäat. 

Älogob omi, ed äsagom obe: Spidolöd e 
degololöd suniko se Hierusalem! ibä no 
olüsumoms temunodi olik tefü ob. 

Äsagob: O Söl! oms it sevoms, das ob äbinob 
utan, kel äfanäböpob utanis, kels älekredons 
oli, e kel älebatob onis in sünagogs; 

e ven blud ela Stephanus: martüran ola päspilon, 
ob it ästanob lä atos, äplidob osi, ed 
äkipedob klotis utanas, kels ideidoms omi. 

Ab äsagom obe: Degololöd! ibä olesedob oli 
fagio lü pagans». 

Jü vöds at idaliloms omi, ab pö atos 
äsplodüloms me luvokäd: 

«Moükolsöd mani somik de taled! No dalom 
bleibön lifön»! 

Ven äluvokädoms so, ädejedoms klotis oksik, ed 
äjedoms püfi ini lut; 

lebüdan äbüdom ad nüdügön omi ini kaser, ed 
äsagom ad koedön koefön omi me lebatam, dat 
ösevoyös sekü kis, äluvokädoy so ta om! 

Ven ätenükoy omi me küireds, Paulus äsagom 
fizire, kel ästanom lä atos: «Pedälos-li oles 
ad lebatön elani di Roma, efe utani, kel no nog 
pedasäkom»? 

Ven fizir älilom atosi, ämogolom ad nunön 
lebüdane osi; äsagom: «Kisi vilol-li dunön? 
Man et binom sifan di Roma». 

Nu lebüdan äkömom, ed äsagom ome: «Sagolöd 
obe! Binol-li sifan di Roma»? Äsagom: «Si»! 

Lebüdan ägesagom: «Tä mon mödik ob egetob 
sifagiti at». Paulus äsagom: «Ab ob binob utan 
motedo». 

Sunädo utans, kels ödasäkoms ome, nu äzedoms 
omi, e lebüdan ävedom dredik, nü äsevom, das 
äbinom elan di Roma, e das ikoedom jänädön 
omi. 

Bi ävilom sevön veräto, de kis päkusadom fa 
yudans, äsäjänädom omi tü del sököl, 
äbüdom lekultanes e sanhedrine lölik ad 
kobikön, ed äbüedom doniodugön eli Paulus e 
blinön omi lo oms. 

KAPIT : XXIII 

Paulus älogedom lü sanhedrin ed äsagom: «O 
mans, blods! ekultob jü del at ko konsien go 
rafinik Godi». 

Ab dalekultan Ananias äbüdom utanes, kels 
ästanoms zü om ad flapön sui mud omik. 

Tän Paulus äsagom ome: «God oflapom oli, o mön 
pegüpädöl! seadol-li us ad cödön obi ma 
lonem, e büedol-li flapön obi ta lonem»? 

Züstanölans äsagoms: «Lunofol-li dalekultani 
Goda»? 

Paulus äsagom: «No äsevob, o blods! das binom 
dalekultan. Ibä pepenos: No sötol maleditön 
cifodani pöpa olik! 

Paulus, äsevölo, das sanhedrin äbinädon dilo 
me sadukans e dilo me farisetans, ävokädom: «O 
mans, blods! binob farisetan, son farisetana, 
mutob gidükön obi demü spel e lelifikam se 
deadam». 

Ven äsagom atosi, feit ädavedon bevü sadukans e 
farisetans, e mödot äteilikon ad palets tel. 

Ibä sadukans sagoms, das lelifikam no dabinon, ed 
i no silanans e lanans; farisetans lekoefoms 
bofis. 

Jov ävedon vemik; bibinolavans anik, kels 
ädutoms lü palet farisetanas, älöädoms ed 
ädisputölo äsagoms: «No tuvobs kodädi anik in 
man at, if lanan u silanan ispikonöv lü om». 

Ven nu feit ävedon vemik, lebüdan ädredom, das 
Paulus pödäsleitom fa oms, ed äbüdom soldates 
ad doniokömön, modugön omi se zänod omas, e 
blinön omi ini kaser. 

Ün neit fovik Söl ästanom lä Paulus ed 
äsagom: «Kuradö! ibä äsä etemunol pro ob in 
Hierusalem, so mutol i temunön in Roma». 

Ven idelikos, yudans äplotoms ed äbligidoms ko 
yul ad no fidön ni drinön, büä üdeidoms eli 
Paulus. 

Num yulakompenanas äbinon plu foldeg. 

Ägoloms nu lü dalekultan e bäldikünans ed 
äsagoms: «Ebligidobs ko yul vemöfik ad fidön e 
drinön nosi, büä üdeidobs eli Paulus. 

Begolsöd nu, kobü sanhedrin, lebüdane ad 
lovegivön oles eli Paulus, dat kanolsös seivön 
kuratikumo cödädadini omik! Obs blümobs ad 
moükön omi, büä obinom lä ols». 

Ab son söra ela Paulus älilom ploti at, ägolom 
lü kaser, ed änunom atosi ele Paulus. 

Atan äkoedom kömön bali fiziras, ed äsagom: 
«Blinolöd hiyunani at lü lebüdan; labom bosi 
ad nunön ome». 

Äkesumom omi, ädugom omi lü lebüdan, ed 
äsagom: «Fanäböpan: Paulus eleadom kömön obi 
lü ok, ed ebegom ad dugön hiyunani at lü ol, bi 
labom bosi ad nunön ole». 

Lebüdan äsumom omi len nam, ägolom ko om 
flanio, ed äsäkom ome: «Kisi labol-li ad nunön 
obe»? 

Äsagom: «Yudans erajanoms ad begön ole, ad 
dugön eli Paulus lü sanhedrin, ko kodül, das 
viloms vestigön kuratikumo cödädadini omik. 

Ab no mutol kredön omis; ibä mans plu foldeg 
eplotoms ta om. Ebligidoms ko yul ad no fidön u 
drinön, büä üdeidoms omi; binoms nu blümiks e 
stebedoms däli olik». 

Lebüdan äleadom mogolön hiyunani pos atos, ed 
äproibom ad seluspikön eke utosi, kelosi inunom 
ome. 

Tän äbüedom kömön fiziris tel kompaina ed 
äsagom: «Blümükolsöd tüi düp kilid neita 
soldatis teltum pro malek lü Caesarea, e 
monitanis veldeg e leitöfavafäbis teltum, 

e kälolsöd demü lodotanims, ad loveblinön 
sefiko eli Paulus lü guveran: Felix». 

Äpenom penedi labü ninäd sököl: 

Claudius Lysias glidom guverani mu nämädiki: 
Felix. 

Ven man at pigleipom fa yudans, ed äprimikom ad 
padeidön, ejutedob ko soldats obik, ed esavob 
omi, bi elelilob, das binom elan di Roma. 

Bi ävilob sevön, dö kis äkusadoms omi, eblinob 
omi lü sanhedrin omsik. 

Ätuvob täno, das kusad ätefon säkädis lonema 
omsik, du no kusad pänüblinon ta om, demü kel 
ömutom papönön me deadapönod u 
fanäböpamapönod. 

Nü penunos obe, das plot yudanas dabinon ta man 
at; elesedob omi sunädo lü ol, du ebüdob 
kusadanis ad spikön ko ol dö om. Benolös! 

Soldats nu ma büd omes pigevöl äkesumoms eli 
Paulus, äblinoms omi neito lü Antipatris, 

ed äleadoms tü del fovik laitevön monitanis ko 
om, du oms ägegoloms lü kaser. 

Monitans älükömoms ini Caesarea, ägivoms 
guverane penedi, ed älovegivoms ome eli Paulus. 

Äreidom penedi, äsäkom, se provin kinik 
äbinom, e ven älilom, das äbinom se Kilikiyän, 

äsagom: «Odasäkob oli, ven i kusadans olik 
uläkömoms». Pos atos, äbüdom ad fanäböpön 
omi ini cödöp di Herodes. 

KAPIT : XXIV 

Pos dels lul dalekultan: Ananias äkömom, ko 
bäldikünans anik, e lavogan semik: Tertullus, 
ini Caesarea; änüblinoms lü guveran kusadi 
oksik ta Paulus. 

Ven atane pibüdos ad kömön, Tertullus äprimom 
ad kusadön omi so: 

«Bi juitobs dub ol püdi gretik, e pro pöp at 
dins mödik pamenodons dub töd olik, o Felix mu 
nämädik! dasevobs atosi ai e valöpo ko danöf 
gretikün. 

Ab ad no tupön oli tu lunüpiko, begob ole ad 
lülilön obis brefiko ko vilöf sevädik ola. 

Etuvobs, das man at binom päst, e muifükom 
yudanis in vol lölik; das binom proan sega elanas 
di Nazareth, 

kel esteifom igo ad säsaludükön temi. Sekü 
atos egleipobs omi, (ed evilobs cödetön omi ma 
lonem obsik, 

ab lebüdan: Lysias emosumom omi mekädo se nams 
obsik, 

ko büd ad nüblinön lü ol kusadis ta om). 
Okanol ol it dasäkön omi, e lelilön de om dinis 
valik, dö kels kusadobs omi». 

Yudans ästütoms kusadi me sag, das din äbinon 
so. 

Ad vineg de guveran, das ädalom spikön, Paulus 
ägesagom: «Bi sevob, das eguverol ya dü yels 
mödik pöpi at, gidükob obi benoladälo. 

Kanol sevön, das dels no plu degtel epasetikons, 
sisä äkömob ini Hierusalem ad plekön. 

I no etuvoy obi disputöl ko ek in tem, ud etuvoy, 
das ävolutükob pöpi, efe ni in sünagogs, ni in 
zif. 

I no kanoms blöfön utosi, dö kelos nu kusadoms 
obi. 

Ab koefob atosi lo ol, das kultob Godi rufatas ma 
benädaveg, keli nemoms häretiki, e das lekredob 
utosi valik, kelos baivögon ko lonem, e ko utos, 
kelos pepenon in bibapenäds profetanas, 

e das labob speli ot in God, äsä oms, das 
lelifikam gudikanas e badikanas obinon. 

Sekü atos töbidob ad labön ai konsieni klinik 
lo God e mens. 

Pos yels mödik ekömob isio ad givön pöpe obik 
limunis e sakrifotis. 

Ven pisaludükob pö atos, yudans anik se Asia 
etuvons obi in tem, du runäd u jov leno äjenons. 

Mans et emutoms pubön lo ol e kusadön obi, if 
elabonsöv bosi ta ob. 

U sagomsöd is, negidi kinik etuvoms, das 
ekodädob, ven ästanob lo sanhedrin, 

plä vöd bal at, keli ävokädob, ven äbinob 
bevü oms: Gidükob obi nu lo ol demü lelifikam 
se deadam». 

Felix, kel äsevom kuratiko benädavegi, äzögom 
cödädi, äsagölo: «Ven lebüdan: Lysias 
ukömom is, ojäfikob fovo me kusad olsik». 

Äbüdom fizire ad kipedön omi in fanäböp, ad 
träitön omi neseväriko, ed ad no neletön eki 
flenas omik, ad jonülön ome plitodi. 

Pos dels anik Felix äkömom ko jimatan okik: 
Drusilla, kel äbinof jiyudan, ed äbüedom 
kömön eli Paulus, ed älielom spikön omi dö 
lekred in Kristus Yesus. 

Ab ven äspikom dö gid, okreig, e Godacödetam 
fütürik, Felix ävedom dredik, ed ägespikom: 
«Mogololöd nu! if olabob timi pro atos, ovokob 
oli dönu». 

Leigüpo äspelom, das mon pögivon ome fa Paulus. 
Demü atos äleadom kömön dönuamo omi ed 
äspikom täno ko om. 

Ab ven yels tel ipasetikons, Felix älabom asä 
fovani eli Porcius Festus; e bi Felix ävilom 
plitön yudanis, äposbinükom eli Paulus as 
fanäböpan. 

KAPIT : XXV 

Festus ägolom pos dels kil, posä ikömom ini 
provin, de Caesarea lü Hierusalem. 

Us dalekultans e yudans cädikün ädunidükoms 
dini ela Paulus, ed äbegoms ome 

as gön ad lesedön omi lü Hierusalem, me atos 
äpladölo träpi ad deidön omi dü vegam. 

Festus nu äsagom, das Paulus pifanäböpom in 
Caesarea, e das om it ämutom golön suno usio. 

«Leadolsöd kluo», äsagom, «kegolön utanis, 
kels fägons ad dunön atosi, ed, if man emidunom 
bosi, kusadön omi»! 

Posä istebom dü dels no plu jöl u deg bevü 
oms, ägegolom lü Caesarea; tü del fovik 
äseidom oki sui cödalastul, ed äbüdom ad 
fodugön eli Paulus. 

Ven pifodugom, yudans, kels ikömoms se 
Hierusalem, ästanoms zü om, ed äsagoms kusadis 
mödik e vemikis ta om, kelis no äkanoms 
blöfön, 

du om, ägidükölo oki, äsagom, das no elenodom 
lonemi yudanas; ni temi, ni lampöri. 

Ab Festus, kel ävilom plitön yudanis, ägesagom 
ele Paulus: «Vilol-li golön lü Hierusalem e 
gidükön oli us, komü ob, ta dins at»? 

Tän Paulus äsagom: «Binob is fo cödalastul 
lampöra, e fo on mutob pacödön. Ta yudans no 
edunob badikosi anik, soäsä sevol vemo gudiko. 

If emikondötob, ed edunob bosi, demü kel meritob 
ad padeidön, no refudob ad deadön. Ab if nos 
binon veratik de utos, dö kel kusadoms obi, tän 
nek kanon prididön obi plidü oms. Yufidob 
lampöri». 

Tän Festus äsagom, posä ivätälom ko limans 
konsälalefa okik: «Bi eyufidol lampöri, ogolol 
lü lampör». 

Posä dels anik ipasetikons, hireg Agrippa e 
Bernice äkömons ini Caesarea ad davisitön eli 
Festus. 

Ven istebons us dü dels ze mödiks, Festus 
äloseidom rege so dini tefü Paulus: «Is man 
dabinom, kel peposbinükom fa Felix as 
fanäböpan, 

ta kel dalekultans e bäldikünans yudanas, timü 
steb obik in Hierusalem, enüblinoms kusadis, 
älebegölo ad cödetön omi. 

Omes egesagob, das Romänans no laboms kösömi ad 
prididön eki, büä kusadäb labon fo ok 
kusadanis, ed egeton pöti ad gidükön oki ta 
kusads. 

Ven kluo ikömoms isio, eseidob obi suniko tü del 
fovik sui cödalastul, ed ebüdob ad fodugön 
mani. 

Kusadans omik enüblinoms täno ta om nosi, in 
kel, cedü ob, äbinom bos badik. 

Älaboms ko om säkädis tefü lukred lönik 
oksik, e tefü Yesus semik, kel edeadom, dö kel 
Paulus lesagom, das lifom. 

Ven äditretülob pö vestig atosa, äsäkob ome, 
va ävilom golön lü Hierusalem, e gidükön oki 
us in säkäd at. 

E ven Paulus älapelom, ed äbegom ad bleibön 
pafanäböpön pro cöd dina okik fa himayedal, 
äbüdob, das öblibom in fanäböp, jüs 
ölesedob omi lü lampör». 

Agrippa ägesagom ele Festus: «Ob it viloböv bo 
lilön mani et». Äsagom: «Odelo olilol omi». 

Tü del fovik Agrippa e Bernice äkömons ko magif 
mödik, änüstepons ini lecem kobü fizirals e 
cädikünans zifanefa. E büdü Festus, Paulus nu 
päfodugom. 

Festus äsagom: «O reg: Agrippa, ed ols valik, 
kels komols i ko obs! Logols lo ols mani, dö kel 
pöp lölik yudanas espikon lü ob, ed in 
Hierusalem ed is, vokädölo, das no sötom 
bleibön lifön. 

Etuvob, das no edunom bosi, demü kel meritom 
deadapönodi, e bi om it eyufidom himayedali, 
esludob ad lesedön omi usio. 

Nu no sevob ad givön pline nunodi konfidovik dö 
om. Sekü atos efodugob omi foi ols, pato foi ol, 
o reg: Agrippa! dat pos dasäk osevobös, kisi 
omutob penön! 

Ibä cedob osi negidiki, ad lesedön fanäböpani, 
nes plänön me pened kusadi». 

KAPIT : XXVI 

Pos atos Agrippa äsagom lü Paulus: «Dalol 
pläidön oli». Tän Paulus ätenükom nami okik 
ed ägidükom oki so: 

«Cedob obi läbiki, o reg: Agrippa! das dalob 
gidükön obi adelo lo ol demü val, de kel yudans 
ekusadoms obi, 

pato bi sevol gudiko südis e säkädis valikis 
yudanas. Demü atos begob ole ad dalilön 
lunasufäliko obi. 

Tefü lif obik timaü cilüp obik, primao ebelifob 
oni bevü pöp obik in Hierusalem; yudans valik 
sevons oni. 

Sevons sio, if vilons temunön atosi, das elifob 
primao ma seg sevärikün paletas relöfik obsik, 
as farisetan. 

E nu gidükob obi e pacödob, bi spelob promi, 
keli God edunom büröletanes obsik, 

föli kela tribüts degtel obsik, kultölo dü del 
e neit ziliko Godi, spelons ad dagetön. Demü 
spel at, o reg: Agrippa! pakusadob. 

Lio-li? cedols-li osi nekredoviki, das God 
lelifükom deadanis? 

Ob äcedob, das älabob bligi ad bitikön 
nämöfiko ta nem Yesusa: elan di Nazareth. 

Atosi edunob üfo in Hierusalem; e posä igetob 
dälädi ad atos de lekultans, efanäböpob 
mödikis saludanas et. E ven pädeidons, 
älobülob atosi. 

E suvo, dub pönön onis in sünagogs valik, 
emütob onis ad blasfämön, e tuvemo ävutölo ta 
ons, äpöjutob onis igo in zifs selänik. 

Pö atos ätävob seimna ko däläd e bligäd de 
lekultans lü Damascus, 

ed älogob dü vegam zänodo ün del liti nidikum 
ka ut sola, kel äzüstralon obi ed utanis, kels 
ätävoms ko ob. 

Ven obs valik ifalobs sui glun, älilob vögi, kel 
äsagon obe in hebrey: O Saulus, Saulus! Kikodo 
pöjutol-li obi? Dolos oli ad flapön me hils ta 
stigs. 

Äsagob: Kim binol-li? o Söl! Äsagom: Binob 
Yesus, keli pöjutol. 

Ab löädolöd! Stanolöd su futs olik- ibä pro 
atos epubob lo ol, bi ejonidükob oli, ad binön 
dünan ä temunan utosa, kelosi elogol, ed utosa, 
keli nog ologol de ob. 

Evälob oli se pöp e se pagans, lü kels lesedob 
oli, 

ad maifükön logis onsik, ad leceinön onis de 
dag ad lit, se nämäd diaba lü God; dat 
dagetonsös dub lekred in ob, pardi sinodas, e 
dili gerota saludanas! 

Sekü atos, o reg: Agrippa! no äbinob nelobedik 
kol vision sülik, 

ab änotükob büiküno elanes di Damascus, di 
Hierusalem ed utanes valik, kels äbinons in 
Yudän, ed i paganes, das mutons lecenön, e 
flekön okis lü God, dub dunön vobodis, kels 
dutons lü lecen. 

Kodü atos yudans egleipoms obi in tem, ed 
esteifoms ad deidön obi. 

Ab God eyufom obi jü del et, e somo stanob is, ad 
temunön smalanes e gretanes, das no etidob 
votikosi, äsä utosi, kelos, ma sag profetanas ed 
ela Moyses, öjenon, 

efe, das Kristus ösufom, ed as balidan ölelifom 
se deadans, ed önotükom liti pöpe e paganes». 

Ven ägidükom so oki, Festus äsplodülom me sag 
laodik: «Delirol, o Paulus! nol gretik olik 
lienetükon oli». 

Ab Paulus äsagom: «No delirob, o Festus 
nämädik! ab spikob vödis verata e süena. 

Ibä hireg, lü kel spikob notodälo, sevom dinis 
at. No kredob, das bos atosa binon klänedik lü 
om; ibä atos no ejenon in spadül nesevädik. 

Lekredol-li profetanis? o reg: Agrippa! Sevob, das 
lekredol omis». 

Agrippa äsagom ele Paulus: «Süadükol tio obi 
ad vedön Kritan». 

E Paulus äsagom: «Viloböv bo plekön Gode, das, 
e tio e löliko, no te ol, ab i valans, kels 
dalilons obi adelo, vedolsös, äsä ob binob, nen 
jänäds at»! 

Nu hireg, guveran, Bernice e valans, kels iseadoms 
lä om, älöädons, 

ed äsagons odes pö mogol: «Man et no edunom 
bosi, kel meriton deadami u fanäbami». 

Agrippa äsagom lü Festus: «Man at kanomöv 
pastadükön libio, if no iyufidomöv lampöri». 

KAPIT : XXVII 

Ven isludoy, das ödenafobs lü Litaliyän, Paulus 
e fanäbs votik anik pälovegivoms ele Iulius: 
fizir kohorta lampörik. 

Äboidoms kludo okis ini naf di Adrumetum, kel 
äjonidon pro jolazifs ela Asia, ed änafoms 
melio. Lä obs äbinom Aristarchus: Makedonänan 
se Thessalonica. 

Tü del fovik äjolobs tö Sidon, kö Iulius sekü 
flenöf kol Paulus ädälom ome ad golön lü 
flens omik, ad pakälälön fa ons. 

Usao ädenafobs, ed äsailobs nilo ve jol 
Küpreäna, bi vien äbinon taik. 

Ädunafobs meli ve Kilikiyän e Pamfülän ed 
älükömobs tö Myra in Lüzän. 

Us fizir ätuvom nafi di Alexandria, kel änafon 
lü Litaliyän, ed äloveblinom obis sui on. 

Ven inafobs nevifiko dü dels mödik, ed ikömobs 
töbido nilü Cnidus, no äleadölo vien fövön 
obis, älainafobs nilo ve Kriteän, nilöpü 
Salmon, 

äzünafobs töbido oni, ed äkömobs ini top Pofs 
Jönik penemöl, nilü zif: Lasea. 

Bi nu tim mödik ipasetikon, e nafam ävedon 
riskädik, bi cunüp ya äpaseton, Paulus 
änunedom omis: 

«O mans! logob, das binos riskädik ad fövön 
tävi, e das olabobs dämi, noe de lodot e naf, 
abi igo so, das lifs obsik riskädikons». 

Ab fizir ädalilom plu utosi, kelosi stiran e 
käpten äsagoms, ka vödis ela Paulus. 

Bi pof no äbinon pötik ad lifädön us nifüpi, 
mödikünans äkonsäloms ad denafön usao, ed ad 
rivön mögiko eli Fenix: pof Kriteäna, kel 
ätopon maifiko äl sulüdavesüd e nolüdavesüd 
ad nifüpilifädön us. 

Bi sulüdavien sofik älebladon, äcedoms, das 
ökanoms ledunön desini at; ätovedoms naki ed 
äsailoms ve Kriteän. 

Ab no lunüpo pos atos vien letepik äsplodon, kel 
panemon: euraquilo. 

Äföfiomofon nafi; bi no äfägobs ad tadunön 
bosi ta vien, äklemobs atosi, ed äleadobs 
sveimön obis. 

Ven änafobs nelufo nilü nisul smalik: Clauda, 
äfägobs töbido ad bemastikön dönu nafi. 

Älüodükoy oni, e sefükamio äzüzönoy kabo 
nafasiemi. Sekü dred ad fimikön sui el Syrtis, 
ädonükoy jainodi, ed äleadoy so sveamön oki. 

Bi pätomobs levemiko dub tep, äsejedoy ün del 
fovik lodoti, 

e tü del kilid äjedobs me nams lönik 
nafastömemi ini mel. 

Bi dü dels mödik ni sol ni stels älogädons, e 
tep levemik ätomon obis, spel valik obsik sava 
pämosumon. 

Ven ilifädoy delis mödik nen fid, Paulus 
äpladom oki ini zänod omas, ed äsagom: «O 
mans! imutoy dalilön obi, e no denafön de 
Kriteän; tän ibüoneletoy luküni e dämi atis. 

Ab nu stigädob olis ad dakipön kuradi, ibä nek 
olas operom lifi okik, te naf poperon. 

Ibä äneito silanan Goda, lü kel dutob, e keli 
stimob, ästanom lä ob. 

Äsagom: No dredolöd! o Paulus! mutol dajonön 
oli lampöre, ed ekö! God elegivom ole valanis, 
kels binoms ko ol in naf. 

Kodü atos dakipolsöd kuradi! o mans! ibä 
lekredob Godi, das ojenos, soäsä pesagos obe. 

Ab mutobs fimikön sui nisul seimik». 

Ün neit degfolid, ven äzisveamobs in mel di 
Adria, tü zeneit matrods äniludoms, das 
änilikobs lü län. 

Äsejedoms dipotaplumbi ed ätuvoms diboti fetas 
teldeg; boso fagikumo äplumbomafoms dönu ed 
ätuvoms diboti fetas deglul. 

Sekü dred ad jokön seimöpo ta klif, äsejedoms 
de pödastev nakis fol, du ädesiroms vemo, das 
ödelikosös. 

Ven matrods ästeifoms ad fugön se naf, ed 
ädonükoms boti ini mel, äkodülölo ad vilön 
seblinön nakis i de föfastev, 

Paulus äsagom fizire e soldates: «If no bliboms 
in naf, ols no kanols pasavön». 

Tän soldats äducöpoms jainis bota, ed äkoedoms 
falön oni. 

Tüi delaprim Paulus ästigädom valanis ad fidön 
bosi, äsagölo: «Binos adelo del degfolid, das 
estebedols lespetölo nen fid, das efidols nosi. 

Kodü atos konsälob oles ad fidön bosi; ibä 
atos zesüdon pro dakip olas. Ibä her no bal 
kapas olik poperon». 

Posä isagom atosi, äsumom bodi, ädanom Godi lo 
valans, äbreikom oni, ed äprimom ad fidön. 

Valans ädagetoms nu kuradi, ed äsumoms i 
nulüdoti. 

Num obas, kels äbinobs in naf, äbinon 
teltumveldegmäl. 

Posä isatükoms okis, äjedoms greni ini mel ad 
leitükön nafi. 

Ven idelikos, no ämemosevoms läni, ab älogoms 
lebugi ko sabajol, ed äsludoms, if ömögosöv, 
ad leadön fimikön sui on nafi. 

Äliviocöpoms nakis, ed äleadoms seatön onis in 
mel, älivükoms leigüpo küiredis stiröma, 
älöpükoms föfasaili, ed äsailölo ko vien, 
änafoms lüodü jol. 

Ab äreafoms sui länalineg dis sürfat vata, ed 
äleadoms fimikön nafi sui on; föfastev ävedon 
fimik, ed äblebon nenmufik; pödastev 
pädäflapon ye dub mekäd vefas. 

Soldats ädesinoms ad deidön fanäbis, dat no 
ökanomsöv fugön svimölo; 

ab fizir, kel ävilom savön eli Paulus, äneletom 
omis ad dunön atosi, ed äbüdom, das utans, kels 
äfägoms ad svimön, büiküno öbunoms ini mel, 
ad rivön läni, 

e das pos atos retans ögeboms boedis e diledis 
votik nafa. So valans äkömoms beniko sui län. 

KAPIT : XXVIII 

Ven nu pisavobs, älelilobs, das nisul pänemon 
Melita. 

Lödans äjonülons obes flenöfi plödakösömik. 
Ibä ven imeikons fili gretik, äblinons obis 
valik lä on demü rein, kel ädrefon süpiko 
obis, e demü kold. 

Ven Paulus äkobükom tufi tuigülas, ed äjedom 
oni ini fil, sekü hit vipär äsejutedon, kel 
äfimiobeiton oki len nam omik. 

Ven lödans äloegoms lagön nimi len nam omik, 
äsagons odes: «Man et binom bo sasenan; do 
pesavom se mel, gid no leadon lifön omi». 

Ab ädemüfom nimi ini fil, ed äblebom nenviodik. 

Äspetons, das ösvelikom, ud ödeifalom süpo. 
Ven nu älogons, pos stebed lunüpik, das nos 
badik ädrefon omi, älevotikons, ed äsagons, das 
äbinom god. 

In züamöp topa et, man veütikün nisula: 
Publius penemöl, ädalabom länilaboti. Ägetedom 
obis, ed älotidom obis mu flenöfiko dü dels 
kil. 

Fat de Publius nu äseatom malädiko demü fif e 
rur in bed. Paulus ägolom lü om, äpladom 
äplekölo namis okik sui om, ed äsanom omi. 

Pos atos i lödans malädik votik äkömons lü 
om, e päsanons. 

Äjonülons obes stimi valasotik, e ven 
ädetävobs, äblünons obes neodotis valik. 

Pos muls kil ädenafobs in naf di Alexandria, kel 
inifüpilifädon su nisul; älabon mäki de els 
Dioscuri. 

Änünafobs ini Syracusae, ed äblibobs us dü 
dels kil. 

Usao äzünafobs, ed äkömobs tö Rhegium. Ven, 
pos del bal, vien älebladom sulüdao, ärivobs 
tü del telid eli Puteoli, 

kö ätuvobs svistis, fa kels pävüdobs ad 
stebön lä ons dü dels vel. Somo ägolobs lü 
Roma. 

Hisvists, kels äleliloms tefü obs, äkoskömoms 
obis in el Forum Appii ed el Tres Tabernae. Paulus 
ädanom Godi, ven älogom omis, ed ädagetom 
kuradi. 

Ven ilükömobs ini Roma, fizir älovegivom 
fanäbis lebüdane legiona. Ele Paulus pädälos 
ad lödön in löd lönik ko soldat, kel ägaledom 
omi. 

Pos dels kil äkobovokom veütikünanis yudanas, 
kels älödons us, ed äsagom omes, ven äkoboms: 
«O mans, svists! nendas edunob bosi ta pöp u ta 
süds büröletanas, ob, pejänädöl, pelovegivob 
Romänanes. 

Ven idasäkoms obi, äviloms stadükön libio obi, 
bi idunob nosi, kel ädigädon deadapönodi. 

Ab ven yudans äprotestoms ta atos, pämütob ad 
yufidön lampöri, do no älabob kusadi alseimik 
fa pöp obik. 

Demü kod at evüdob olis ad logön olis, ed ad 
lüspikön oles; ibä demü spel Yisraeläna 
pejänädob me jänäd at». 

Atans äsagoms ome: «No egetobs penädi dö ol se 
Yudän; i nek svistas, kels ekömoms is, enunom ud 
esagom bosi badik dö ol. 

Desirobs kludo ad lilön de ol, tikodis kinik 
labol. Ibä dö seg et sevobs, das pataspikon 
valöpo». 

Älonoms kludo ko om deli, ed äkömoms täno mö 
num gretik ini löd omik. Äplänom ed ätemunom 
omes regäni Goda, ed ästeifom de göd jü soar 
ad blöfön me lonem ela Moyses e penäds 
profetanas verati tefü Yesus. 

Anans älekredons sagodi, votans no älekredons, 

e nebaläliko äseaditons, ven Paulus isagom 
atosi: «Gideto Saludalanal espikon lü 
büröletans olsik dub profetan: Isaias: 

Gololöd lü pöp at, e sagolöd: Me liläm 
olilols, ab no osuemols; me logäm ologols, ab no 
odasevols. 

Ibä ladäl pöpa at edölikon; me lils älilons 
töbo, logis oksik äfärmükons; dat no 
ölogonsös me logs, e no ölilonsös me lils, e 
no ösuemonsös me ladäl, e no ölecenonsös, ed 
ob ösanobös onis! 

Klu sevolsös! das benäd Goda posedon paganes; 
atans sio odalilons». 

Posä isagom atosi, yudans bevü ods vemo 
ädisputölo, ämogoloms. 

Äblibom dü yels lölik tel in löd fa ok 
piloatöl, kö ägetedom valanis, kels äkömons 
lü om, 

ed om, no peneletöl, äpredom ko notodäl 
lölöfik dö regän Goda e Yesus: Kristus. 

PENED DE PAULUS ELANES DI ROMA 

KAPIT : I 

Paulus: hidünan Yesusa Kristus; paostolan 
vokedöl, fa God pevälöl ad notükön gospuli 
Goda, – 

gospuli, keli epromom büo dub profetans okik in 
penäds saludik omsik, 

dö Son okik, kel edavedom mido se posbinükäbef 
ela David; 

dö utan, kel pejonom lanöfo nämiko as Son Goda 
dub salud lelifikama se deadans, sevabo Yesus: 
Kristus, Söl obsik, 

fa kel edagetobs benädi e paostoli, ad blinön 
netes valik lobedi lekreda stimü nem omik; 

lü kels i ols, fa Yesus: Kristus pevälöls, 
dutols, - 

valanes fa God palöföles in Roma, saludanes 
vokedöl: Benäd e püd binonsös lü ols de God: 
Fat obsik, e Söl: Yesus Kristus! 

Bü val danob Godi obik medamü Yesus: Kristus, 
demü ols valik, das lekred olsik panunon in vol 
lölik. 

God, keli dünob in lanöf obik ma gospul Sona 
omik, binom temunan oba, vio betikob nenropo olis, 

ed ai elebegob in pleks obik, das ma vil Goda 
oplöpobös seimna ad kömön lü ols! 

Desirob vemo ad logön olis ad blinön tökio oles 
givoti lanöfik ad nämükön olis, 

sevabo, das i ob pakuradükobös zänodü ols dub 
lekred odsik; lekred olsik ed obik! 

No vilob, das nesevols, o svists! das suvo 
ediseinob ad golön lü ols, (ab peneletob jünu 
ad dunön atosi), dat labobös fruti seimik bevü 
ols, e leigo i bevü nets votik! 

Labob bligis kol Helänans e no-Helänans, kol 
sapans e no-sapans. 

Sekü atos senälob dranäli ad notükön i oles 
in Roma gospuli. 

Ibä no jemob demü gospul: ibä binon ga nämäd 
Goda ad savön lekredanis valik: balido yudanis, 
täno Helänanis. 

Ibä dub on gid Goda padasevädükon, dub lekred 
lü lekred, äsä pepenos: Ritan odakipon dub 
lekred lifi». 

Ibä zun Goda onotikon se sül dö nenlekred e 
negid valiks menas, kels klänedons dub negid 
verati. 

Bi utos, kelosi sötoy sevön dö God, binon 
sevädik pö ons; ibä God edasevädükom atosi 
ones. 

Ibä dins nelogädik oma, e näm laidüpik omik, e 
Godäl omik padasevons dub täläkt; de jaf levala 
jü jaf binädas; klu ons no binons säkusadoviks. 

Ibä, do sevons Godi, no eglorükons ed edanons 
omi asä Godi, ab evedons fopiks dub vätäls 
oksik; ladäl nensapik onsik edölikom; 

lecedölo, das binons sapiks, evedons fopiks, 

ed ecänidons glori Goda laidüpik ko bos, kel 
sümon ad men deadöfik, böd, follögaf u 
kripanim. 

Sekü atos God elovegivom onis ma desirs ladälas 
onsik nepuede, dat ömiotons rezipiko koapis 
oksik; 

verati Godik eplaädons dub lug, jafäbi estimons 
ed edünons, plas Godi, kel palelobomös 
laidüpio! So binosös! 

Sekü atos God elovegivom onis lefäkes jemodik; 
ibä voms eplaädofs dunis natik dub nenatiks. 

Leigoso i mans, kels, äklemölo kosädi natik ko 
vom, edagetoms ledesiri kol ods: mans nepuedoms ko 
mans, e getoms ito äsä sötos, bläfodi demü 
deikam oksik. 

Bi erefudülons ad kipedön sevi Goda, God 
elovegivom onis kliene fopik ad dunön dinis 
negidöfik; 

bi fulons ga me negid valasotik, me nepued, bap, 
labiäl, bad; me glöt, sasen, feit, käfod, 
badöf; 

binons slänans, mispikans, Godihetans, 
dädükiälans, rogans, pleidülans, datikans 
dinas badik, nelobediks kol pals; 

nensüeniks, nekonfidoviks, nenlöfiks, 
nerekosiloviks, nenmiseriks. 

Do sevons cödeti Goda, ma kel, utans, kels dunons 
dinis somik, binons döbiks ad deadam, no te 
dunons dinis et, ab lobülons igo utanis, kels 
dunons onis. 

KAPIT : II 

Sekü atos, o men! kin binolöv, no binol 
säkusadovik, if cödetol. Ibä, du cödetol 
votani, micödol ol it. Ibä ol, kel cödetol, 
mikondötol leigo tefü dins ot. 

E sevobs, das cödot Goda drefon veräto utanis, 
kels so mikondötons. 

Cedol-li jenöfo, o men! kel cödetol utanis, kels 
so dunons, du ol it leigo mikondötol, das 
oskeapol pö cödet Goda? 

U labol-li fomäli pölik dö bundan guda, sufäda 
e lunasufäla omikas, dubä no demol, das gud Goda 
lüälon ad leceinön oli? 

So kumol dub fümädäl e nepönidiäl ladäla 
olik ole it zuni pro del zuna e paokalüpa 
cödetama gidik Goda, 

kel obläfom alane ma vobods onik. 

Sio olegivom utanes, kels benodons laidälo, e 
steifons ad stim e nekorupi, lifi laidüpik; 

ab utans, kels binons zaniäliks, kels no dunons 
ma verat, ab dünons negidi, podrefons fa zun, fa 
lezun. 

Dränäl e dredäl lü men alik, kel dunon 
badikosi, balido lü yudan, täno lü Helänan; 

glor, stim e püd lü alan, kel dunon gudikosi, 
balido lü yudan, täno lü Helänan. 

Ibä paletöf no dabinon pö God. 

Ibä utans so mödiks, kels nen lonem esinons, i 
nen lonem opäridikons, ed utans so mödiks, kels, 
lonemi sevöls, esinons, pocödetons ma lonem. 

Ibä no utan, kel dalilon lonemi binon ritik cedü 
God, ab utan, kel dunon ma lonem, polecedon ritik. 

(If pagans, kels no labons lonemi, ga dunons oksao 
ma lonem, do no labons lonemi, tän binons pro oks 
it lonem. 

Alseimans blöfons, das büdüls lonema pepenons 
in ladäls omsik, du konsien onsik temunon atosi, 
ed ons in vätäls oksik lobülons u micödons 
dinis); 

ün del, kü God ocödom utosi, kelos binon 
klänik in mens medamü Yesus: Kristus ma gospul 
obik. 

Ven nemol oli yudani, konfidol lonemi, e 
pleidülol demü pladät olik kol God, 

ven sevol diseini, e ma utos, kelosi elärnol se 
lonem, gudi e badi; 

ven cedol, das binol geidan bleinanas, lit pro 
utans, kels binons in dag, 

dugälan nentäläktanas, tidan tütäböfanas, bi 
labol ninälo löloti nola e verata in lonem; 

ol, kel nu tidol votanes, no tidol-li ole it? ol, 
kel predol, das no sötoy tifön, no tifol-li? 

ol, kel refudol dulteri, no dulterol-li? ol, kel 
naudol magotis lugodas, no beravol-li temi? 

ol, kel pleidülol demü dalab lonema, no 
läsükol-li stimi Goda, dubä nefölol lonemi? 

Ibä nem Goda paslänon fa ols bevü pagans, 
epenoy in bibapenäds. 

Ga säprepüdam labon fruti, if kondötol ma 
lonem; ab if binol nefölan lonema, tän 
säprepüdam olik evedon nenvöladik. 

If ek, kel labol prepüdi, nu kondötom ma lonem, 
no polecedom-li üfo säprepüdäb? 

So utan, kel no pesäprepüdom, ab fölom lonemi, 
obinom cödal dö ol, kel, do sevol lonis, e 
pasäprepüdol, binol nefölan lonema. 

Ibä yudan legik no utan binom, kel binom logoto 
yudan, u kel esufom säprepüdami, 

ab utan, kel binom ninälo yudan, kel esufom 
ladälo, lanöfo, no tonatiko, säprepüdami. Atan 
labom lobi, no de mens, ab de God. 

KAPIT : III 

In kis üfo buam binälon-li? u kis frut 
säprepüdama binon-li? 

At binon mödik in tefs valik. Ibä bü val, vöds 
Goda pelükonfidons ones. 

Ibä kis din binon-li? Ven semans evedons 
nenlekrediks, nenlekred onas enosükon-li üfo 
fiedi Goda? 

Nö! lenö! God blebom veratik, e men alik lugan, 
soäsä pepenos: Dat pagidükolös dub vöds olik, 
e vikodolös in cödäd seimik! 

Ven nu negid obsik jonon gidi Goda, kisi täno 
osagobs-li? God (spikob, äsva tefos meni) no 
binom-li negidik, if lezunom? 

Lenö! ibä lio kanomöv-li cödön volanefi? 

Ven nu veratäl Goda lelogädon sekü lugäl oba, 
kikodo üfo ob nog palecedob-li sinan? 

E kikodo no siobsöv-li utosi, kelosi semans 
slänölo sagons, das tidobs ad dunön badikosi, 
dat gudikos süikonös se atos! Gideto 
pamicödons. 

Kis-li üfo? Buobs-li? No löliko. ibä ya büo 
ekusadobs e yudanis valik e Helänanis valik, das 
binons sinans. 

Äsä pepenos in penäds bibik: Ritan no dabinon, 
igo no bal; 

nek binon täläktik, nek sukon Godi. 

Valans edeikons e leigo rübons; nek dabinon, kel 
tugöfon, igo no bal. 

Cav onsik binon sepül pemaifüköl, ko linegs 
oksik spikons cütiko. Vipäravenen binon dis lips 
onsik. 

Mud onsik fulon me maledits e biedäl. 

Futs onsik binons vifiks ad spilön bludi; 

distuk e yam dabinons su vegs onsik; 

e vegami lü püd no sevons. 

Dredi kol God no demons. 

Nu sevobs, das alutos, keli lonem büdülon, 
pasagon utanes, kels binons sumätöfü lonem; dat 
mud alik paseilükon, e volanef lölik döbon lo 
God. 

Sekü atos men nonik binon gidik lo God dub vobods 
lonema; ibä dub lonem sevoy sinodis. 

Ab nu ebo gid Goda, keli lonem e profetans 
temunons, pasevädükon, 

efe gid Goda dub lekred in Yesus: Kristus lü 
valans e dö valans, kels lekredons. Ibä dist no 
dabinon. 

Valans ga esinons e nelabons glori Goda, 

du paträitons, nen dün anik okas, gidiko sekü 
benäd Goda dub libükam fa Kristus: Yesus; 

omi God eprididom as pönid tä lekred in blud 
omik, as blöf gida omik, pö pard omik sinodas 
menädas büik, 

timü sufäl Goda, as blöf gida omik ün tim at, 
ad jonön, das binom gidik, e träitom gidiko 
utani, kel lekredon Yesusi. 

Kiöpo täno fam binon-li? Peplödükon. Ma mafäd 
kinik-li? Ma mafäd-li vobodas? Lenö! ab ma 
mafäd lekreda. 

Ibä vätälobs, das men binon ritik demü lekred 
okik, nen vobods ma lonem. 

God binom-li nu te God yudanas; no binom-li i God 
paganas? Si! i paganas, 

bi ga God bal dabinom, kel gidükom e 
säprepüdäbis demü lekred, e prepüdilabanis 
demü lekred. 

Finidobs-li üfo lonemi dub lekred? Lenö! 
Fümükobs lonemi. 

KAPIT : IV 

Benö! kisi osagobs-li, das Abraham: fat obas 
edagetom ma mid? 

Ibä if pegidükom dub vobods okik, tän labom 
bosi, demü kel kanom pleidülön, ab no lo God. 

Ibä kisi penäds bibik sagons-li? Abraham 
elekredom Godi, ed atos pekalükon ome as gid. 

Nu mesed no pakalükon utane, kel vobon sekü 
benäd, ab sekü ut, keli deboy one. 

Ab utane, kel no vobon, ab lekredon utani, kel 
träitom gidiko nenlekredani, lekred okik 
pakalükon as gid; 

leigoäsä i David spikom dö beat mena, kele God 
ekalükom gidi plödü kondöt onik: 

Beatiks utans binons, kelas negidöfots pepardons, 
e kelas sinods petegons; 

beatik man ut binom, kele Söl no kalükom 
sinodi»! 

Beataspikam nu demon-li säprepüdäbi, ud i 
prepüdilabani-li? Ibä sagobs, das ele Abraham 
lekred pekalükon as gid. 

Ön mod kinik nu atos pekalükon-li ome: ven 
pisäprepüdom-li, u ven älabom-li prepüdi? No 
posä pisäprepüdom, ab ven älabom prepüdi. 

Egetom mali säprepüdama, asä snili gidama demü 
lekred. So evedom fat, e lekredanas valik, kels no 
pesäprepüdoms, e keles i gid pekalükon, 

e fat säprepüdäbas, sotefä no te 
pesäprepüdoms, ab i dunoms ma sam fata obsik: 
Abraham, kel älekredom, du nog no pisäprepüdom. 

Ibä prom ele Abraham, u posbinükäbefe oma, das 
ögerom voli, no sekidon de lonem, ab de gid demü 
lekred. 

Ibä if binomsöv gerans sekü lonem, tän lekred 
binonöv nenvöladik, e prom penosükonöv. 

Lonem süükon ga zuni; utöpo, kö lonem no 
dabinon, nefölot i no dabinon. 

Sekü atos gid sekidon de lekred, dat binonös 
sekü benäd, e prom binonöv lonöfik pro 
posbinükäbef lölik, no te pro utans, kels 
slopons lonemi, ab i pro utans, kels labons 
lekredi ela Abraham! 

Soäsä pepenos: Ecälob oli ad fat netas mödik; 
bi elekredom Godi, kel lelifükom deadanis, e kel 
jafom dabinoti se ut, kel no dabinon. 

Ibä pö dinäds nenspelik elekredom spelo, das 
övedom fat netas mödik ma prom: Somödik 
posbinükäbef olik obinon. 

Nen läsükam lekreda, no edemom koapi lifovorik 
okik, älabom ya bäldoti yelas zao tum, e 
lifovori vüma ela Sara. 

Ga no edotom tefü prom Goda dub nenlekred, ab 
güo edagetom nämi dub lekred; egivom Gode stimi, 

ed äsüadom lölöfiko, das äfägom ad 
jenöfükön promi. 

Sekü atos pekalükos ome as gid. 

Das pepenos, das pekalükos ome as gid; no tefon 
te omi, 

ab i obis, keles pokalükos, das lekredobs omi, 
kel elelifükom Yesusi: Söl obas se deadans, 

kel demü nefölots obsik pelovegivom, e 
pelelifükom ad gidükön obis. 

KAPIT : V 

Bi nu pegidükobs sekü lekred, labobs püdi lo 
God, medamü Söl obsik: Yesus Kristus, 

medamü kel dub lekred peletobs lü benäd oma, in 
kel fümobs, e pleidobs, ön spel ad kompenön in 
glor Goda. 

Pleidobs no te dö atos, ab i dö dränäl, bi 
sevobs, das dränäl vedükon obis sufäliks, 

e sufäl kodon rafinikami, ed at gevon speli. 

Spel nu no pasäspetükon, bi löf Goda 
pesestüron ini ladäls obsik dub Saludalanal obes 
pelegivöl. 

Züo ga Kristus edeadom ün tim pötik pro 
nen-Godikans, ven nog äbinobs fibiks. 

Töbo ek ga oblümon ad deadön pro gidan; pro 
gudan ye ek olabon bo kuradi ad deadön. 

Ab God eblöfom löfi okik pro obs, das Kristus 
edeadom pro obs, ven nog äbinobs sinans. 

Kludo, nü pegidükobs dub blud omik, plü 
posefükobs ta zun. 

Ven nu obs, du äbinobs neflens, perekosilobs ko 
God dub dead Sona omik, vio mödikumo obs 
perekosilöl posefükobs dub lif omik. 

E no te atos, ab pleidülobs i in God, das 
edagetobs dub Söl obsik: Yesus Kristus rekosili. 

Sekü atos, leigoäsä dub men bal sinod ekömon 
ini volanef, e dub sinod dead, i so dead ekömon 
ini menef lölik, bi valans esinons. 

Büä lonem ädabinon, sinod äbinon in vol, ifi 
sinod no pakalükon, if lonem no dabinon. 

Ab dead edareigon de Adam jü Moyses, ed i dö 
utans, kels no esinons ön mod ot, äsä Adam, kel 
äbinom saman utana, kel ökömon. 

Ab ko sinod legivot benäda no leigäton; ibä if 
sekü sinod mena bal valans edeadons, mödo 
mödikum benäd Goda e legivot benäda dub men 
bal: Yesus Kristus pegevons bundano lü mödikans 
et. 

I legivot benäda no baiädon ko jenöfot, das te 
balan äsinom; ibä micödet pelonon demü 
nefölot bal, ab benäd: gidükam pelegivon pos 
sinods mödik. 

Ibä ven sekü sinod balana dub om dead edareigon, 
vio mödikumo utans, kels edagetons benädi e 
legivoti gidükama odareigons in lif dub balan et: 
Yesus Kristus. 

Klu leigoäsä dub sinod bal mens valik 
pemicödetons, so dub legivot bal benäda, mens 
valik kanons lifön gido. 

Ibä leigoäsä sekü nelobed mena bal menamödot 
pevedükon sinans, so sekü lobed balana 
menamödot et povedükon gidik. 

Ab vüo lonem ekömon ad gretükön neföloti, e 
kö sinod egretikon, uto i benäd evedon nog 
gretikum; 

dat, leigoäsä sinod edareigon ed ekodon deadi, i 
benäd dareigonös dub gidükam ad lif laidüpik 
medamü Yesus: Kristus, Söl obas! 

KAPIT : VI 

Kisi osagobs-li täno? Olaidälobs-li in sin, dat 
benäd binonös gretikum? 

Atos no jenonös! Lio obs, kels edeadobs tefü 
sin, kanobsöv-li nog lifön in sin? 

U no sevols-li, das obs valik, kels peblunedobs in 
Kristus: Yesus, i peblunedobs in dead omik? 

Dub bluned in dead pekesepülobs äsvo ko om, dat, 
leigoäsä Kristus pelelifükom se deadam dub glor 
Fata, i obs kondötobs in lif nulik. 

Ibä, if evedobs äsvo kompeniks pö deadam omik, 
tän i obinobs kompeniks pö lelifikam oma. 

Sevobs ga, das men vönädik in obs pekekrodon ko 
om, dat koap sinik panosükonös, ed obs no plu 
slafobsös de sin! 

Ibä utan, kel edeadon, pegidükon de sinod. 

If nu edeadobs ko Kristus, tän kredobs, das i 
olifobs ko om, 

bi sevobs, das Kristus se deadam elelifiköl, no 
plu deadom: dead no plu reigon omi. 

Ibä dubä edeadom, edeadom fifümiko tefü sinod; 
bi nu lifom, lifom pro God. 

So i ols lecedolsöd olis it deadikis tefü sin, 
ab lifikis pro God in Kristus: Yesus! 

Klu no leadolsöd reigön sini in koap deadöfik 
olsik, dat no lobedolsös ledesiris ona! 

No gebidükolsöd limedis olsik asä vafis negidik 
sinode, ab dünolsöd Godi, asä utans, kels 
elelifikols se deadam, e gebidükolsöd limedis 
olsik asä vafis gidik Gode! 

Ibä sin no oreigon olis, bi no binols sumätöfü 
lonem, ab sumätöfü benäd. 

Kisi-li kluo? Osinobs-li üfo, bi no binobs 
sumätöfü lonem, ab sumätöfü benäd? Vo 
lenö! 

No sevols-li, das, if vedükols olis it slafanis 
eka, ad lobedön oni, binols jenöfo slafans 
utana, keli lobedols, efe u deadio dub sinods, u 
dub lobed lü gid? 

Dani Gode! Fe äbinols büikumo slafans sinodas, 
ab efölols ladöfo diseinäti lejona. 

Du elibükols olis de sinods, evedols dünans 
gida. 

(Gebob magi menik demü fib midik olas). Ibä 
leigoäsä egebidükols limedis olsik nepuede e 
nentütede, ed evedols nentütediks, leigoso 
ogebidükols limedis olsik nu gide, kel dugon ad 
saludikam. 

Ibä ven äbinols slafans sinodas, äbinols liviks 
de gid. 

Fluki kinik elabols-li de atos? Flukis, dö kels 
nu jemols; ibä fin onas äbinon dead. 

Ab nü evedols liviks ä dünans Goda, labols 
fluki, kel dugon ad saludikam, e fino ad lif 
laidüpik. 

Ibä mesed sinoda binon dead; legivot Godik 
benäda lif laidüpik in Kristus: Yesus, Söl 
obsik. 

KAPIT : VII 

No sevols-li, o svists! (spikob ga lü mens, kels 
nolons lonemi), das lonem reigon meni dü tim, kü 
lifon? 

Ibä vom matöl petanätof dub lonem himatane 
liföl; ven himatan ye edeadom, tän pesätanätof 
lonemo de himatan okik. 

Sekü atos panemof jidulteran, if odutof lü man 
votik dü lif himatana okik; ab if himatan ofik 
edeadom, tän binof lonemo livik, sodas no binof 
jidulteran, if odutof lü man votik. 

Leigoso, o svists obik! edeadols lo lonem dub koap 
Kristusa, ed odutols lü votan, sevabo lü utan, 
kel pelelifükom se deadam; dat vedolsös flukiks 
pro God. 

Ibä dü tim, das ädünobs midi, lefäks sinik, 
dub lonem pesüüköls, ävobedons in limeds 
obsik, sodas äbinobs flukiks pro dead. 

Ab nu pelivükobs de lonem, binobs deadiks lo ut, 
kel äbligon obis; sodas nu kultobs ma lanöf 
nulik, e no ma penäd evönädiköl. 

Kisi osagobs-li üfo? Lonem binon-li sin? Lenö! 
Ab no äsevob, kis sin äbinon, äsä dub lonem. 
Ibä no äsevoböv desiri, if lonem no ibüdülon: 
No sötol desirön! 

Sin, ägebölo pöti dub büdül piloföli, 
äsüükon in ob lefäkis valasotik; ibä nen 
lonem sinod binon nosik. 

Vönädo, ven lonem no ädabinon, ob äbinob utan, 
kel älifob; ab, nü büdül ekömon, sin evedon 
lifik, 

ed ob edeadob. So büdül, kel ödugon ad lifön, 
evedükon obi deadiki. 

Ibä sin, ägebölo pöti dub büdül piloföli, 
ecüton obi, ed edeidon dub atos obi. 

So lonem binon ga saludik, e büdül binon 
saludik, gidik ä gudik. 

Tän bos gudik evedon-li deidovik pro ob? Lenö! 
ab sin, e dub atos sin ekleilikon, evedükon obi 
deadiki dub gud, dat sin vedonös dub büdül 
sustämo kleilik! 

Ibä sevobs, das lonem binon lanöfik, ab ob binob 
midik, e pereifob ini nämäd sina. 

Ibä no sevob utosi, kelosi dunob: ibä, kelosi no 
vilob, utosi dunob, ab kelosi hetob, utosi dunob. 

If nu dunob utosi, kelosi no vilob, tän dasevob, 
das lonem binon gudik. 

Nu ob no plu binob utan, kel dunob atosi, ab sin, 
kel binon in ob. 

Ibä sevob, das in ob, sevabo in mid, bos gudik no 
dabinon; sio vil in ob dabinon, ab no dun 
gudikosa. 

Ibä no dunob gudikosi, keli vilob, ab dunob 
badikosi, keli no vilob. 

If nu dunob utosi, kelosi no vilob, tän ob no plu 
binob utan, kel dunob osi, ab sin, kel binon in 
ob. 

Tuvob kludo lonedi at: du ob vilob dunön 
gudikosi, badikos davedon. 

Ibä plidob ninälo lonemi Goda; 

ab in limeds obik logob dareigi loneda votik, kel 
komipon ta loned tikäla obik, e kel kipon obi 
asä fanäbi dub loned sina, kel binon in limeds 
obik. 

O ob, men miserabik! Kim olibükom-li obi se koap 
at, in kel dead binon? 

Dani Gode! fa Yesus: Kristus, Söl obsik 
polibükob! Klu ob it kultob sio ko tikäl obik 
lonemi Goda, ab ko mid oba lonedi sina. 

KAPIT : VIII 

Klu nu micödet no plu dabinon pro utans, kels 
binons in Kristus: Yesus. [pro utans, kels no 
bitons ma mid, ab ma lanöf]. 

Ibä loned lanöfik lifa in Kristus: Yesus 
elivükon obi de loned sina e deada. 

Ibä utosi, kelos änemögon pro lonem, bi at 
äbinon nefägik ad atos dub mid, God edunom me 
lesed Sona okik in maged mida sinik, e dubä 
emicödom sini in mid, 

dat gidükam lonema pafölonös in obs, kels no 
bitobs ma mid, ab ma lanöf! 

Ibä utans, kels lifons ma mid, betikons midikosi, 
ed utans, kels lifons ma lanöf, lanöfikosi. 

Ibä utos, kelos pabetikon ma mid dugon lü dead, 
ed utos, kelos pabetikon ma lanöf, lü lif e 
püd. 

Ibä betik midikosa binon neflenam ta God, ibä no 
fölon loni Goda, i no fägon ad dunön atosi; 

utans, kels lifons ma mid, no kanons plitön Godi. 

Ols nu no lifols ma mid, ab ma lanöf, if nemu lan 
Goda binon in ols. Utan, kel no labon lani 
Kristusa, no duton lü om. 

Ab if Kristus binom in ols, tän koap olsik binon 
deadik sekü sin, e lanöf lifon sekü gid. 

If ye lanal oma, kel elelifükom Yesusi se deadam, 
binon in ols; om, kel elelifükom Yesusi se 
deadam, i olelifükom koapi deadöfik olsik dub 
lanal, kel binon in ols. 

Klu, o svists! no labobs mide bligi ad lifön ma 
mid. 

Ibä, if lifols ma mid, odeadols; ab if deidols 
dub lanöf vobis koapa, olifols. 

Ibä alutans, kels padugons fa lanal Goda, i 
binons cils Goda. 

Ibä no egetols lani slafa, kel odugon lü dred, 
ab lani cilama, kel kodon, das vokobs: Abba, o 
Fat! 

Lanal it eti temunon, kobü lan obsik, das binobs 
cils Goda. 

If nu binobs cils, tän binobs i gerans: gerans 
Goda, kegerans Kristusa; if nemu sufobs kobü om, 
ad paglorükön i kobü om. 

Ibä cedob, das suf in lif at läs völadon tä 
glor, keli olabobs. 

Ibä jafäbs stebedons lespetiko dasevädükami 
cilas Goda. 

Ibä jafäbs pesumätöfükons nelaide, no 
libavilo, ab fa utan, kel esumätöfükom onis 
ate, spelölo, 

das jafäbs it polibükonsös se slaf päridikama 
lü lib glora cilas Goda- 

Ibä sevobs, das jafäb alik jünu keyamon e 
kesufon. 

E no te atan, ab i obs, kels edagetobs legivotis 
balid Lanala, seifobs ninälo, du lespetobs 
cilami, libükami koapa obsik. 

Ibä pelibükobs spelo. Nu spel palogöl no binon 
spel, ibä kikodo ospeloy-li utosi, kelosi ya 
logoy? 

If nu spelobs utosi, kelosi no logobs, tän 
stebedobs osi sufädiko. 

Leigo i Lanal okeyufon pö fibäls obsik. Ibä no 
sevobs, kisi mutobs plekön pötöfiko; ab Lanal 
medon pro obs pö seifs nenvödik; 

ed utan, kel vestigom ladälis, sevom utosi, 
kelosi Lanal tikon, ven medon ön mod Godi plitöl 
pro saludans. 

Sevobs, das val benikon pö utans, kels löfons 
Godi, kels pedavälons ma desin omik. 

Ibä, utanis, kelis esevom büo, edavälom ad 
vedön sümiks äs mag Sona omik, dat atan 
binomös balidan blodas mödik! 

Ed utanis, kelis edavälom, i evokom, ed utanis, 
kelis evokom, i evedükom gidikis, ed utanis, 
kelis evedükom gidikis, i eglorükom. 

Kisi nog osagobs-li lä atos? If God binom pro 
obs, kin üfo obinon-li ta obs? 

Vio om, kel no espalom Soni lönik okik, ab 
elovegivom omi pro obs valik, no elegivomöv-li 
obes me om vali? 

Kin okusadon-li daväläbis? God binom utan, kel 
libocödetom obis. 

Kim binom-li cödal, kel micödetom? Kristus binom 
utan, kel edeadom pro obs; nog plu binom utan, kel 
elelifikom, kel seadom detü God, e kel i pläidom 
obis. 

Kin olivükon-li obis de löf Kristusa? 
Sumätükam-li, dränäl-li, pöjut-li, faem-li, 
nüd-li, riskäd-li, gläv-li? 

Soäsä pepenos in bibapenäd: Demü ol padeidobs 
dü del lölik, palecedobs äs jips pugabik! 

Ab pö dins valik at vikodobs dub om, kel elöfom 
obis. 

Ibä süadob, das ni dead, ni lif; ni silanans, ni 
magitans; ni dins atimik, ni dins otimik; ni 
nämäds, 

ni löpikünos, ni donikünos; ni jafot votik 
alseimik, okanon livükön obis de löf Goda, kel 
binon in Kristus: Yesus, Söl obas. 

KAPIT : IX 

Sagob verati, as balan, kel binob in Kristus, e no 
lugob; dub Saludalanal i konsien obik temunon, 

das labob glifi gretik, e liedi laidulik ladäla. 

Viloböv igo pedeteilön de Kristus frutü gems 
obik: röletans midik obik, 

kels binons Yisraelänans, kels dalabons gemami, 
glori, diatekis, lonemi, kulti e promis, 

lü kels rufats dutoms, e de kels ma mid Kristus 
licinom, löpü kels valik God binom, kel 
palelobomöd laidüpio! So binosös! 

Atos leno sinifon, das prom Goda pefinidon. Ibä 
no valans, kels licinons se Yisraelän, binons 
Yisraelänans veratik. 

Do binons posbinükäbs ela Abraham, no ons valik 
binons cils Yisraeläna; ab in bibapenäds 
pepenos: De Isaac odagetols posbinükäbis, kels 
labons nemi olsik. 

Atos sinifon: No cils midik binons cils Goda, ab 
cils, kels pefatons ma prom palecedons 
binükäbef. 

Ibä atos binon vöd proma: Zao ün tim at 
okömob, e Sara olabof soni. 

Ed atos no binon teik; i Rebecca pegrodükof fa 
man bal: Isaac, hibüröletan obsik. 

Ibä, ven cils no nog pimotoms, ed idunoms ni 
gudikosi ni badikosi, dat büjonid pivälöl 
ölonöfonös, e no öjenonös ma merit, ab ma vil 
oma, kel älevokom, 

päsagos ofe: das bäldikünan odünom 
yunikünani, 

balädü vöd bibapenäda: Elöfob eli Iacob, ed 
eli Esau ehetob. 

Kisi osagobs-li tefü atos? Negid binon-li üfo in 
God? Leno. 

Ibä ele Moyses sagom: Obenodob utani, keli vilob 
benodön, ed omiserob utani, keli vilob miserön. 

Klu bos no sekidon de utan, kel vilon bosi, u kel 
töbidon - ab de God miseröl. 

Bibapenäd sagon ibo faraone: Ad atos ekoedob 
bitön oli, ad jonön in ol nämädi obik, ed ad 
sevädükön nemi obik love tal lölik». 

Klu miserom utani, keli vilom miserön, e 
düfälükom utani, keli vilom düfälükön. 

Nu osagol obe: Kisi täno riprodom-li? Ibä kin 
etadunon-li föro ta vil omik? 

Kin ga binol-li, o men! das taspikol Gode? Knidot 
ga no osagon knidane oka: Kikodo emekol-li so obi? 

U skalel no labom-li gitodi ad fomön se blög ot 
taima, e gefi pro geb nobik, e gefi pro geb 
nenobik? 

So nu God, ävilöl jonön zuni okik, e 
sevädükön nämädi okik, esufälom lunasufälo 
menis, kels esüükons zuni omik, e kels 
äjonidons ad päridikön, 

ed ad sevädükön bundani glora okik tefü mens, 
kels pämiserons, ed äjonidons ad paglorükön; 

no elevokom-li i obis, no te se yudans, ab i se 
pagans? 

Soäsä i esagom in el Osee: Onemob utanis, kels 
no dutons lü pöp obik, pöpi obik, ed utani, kel 
no palöfon, löfäbi; 

ed in top, kö pesagos ones: No binols pöp obik, 
us ponemons cils Goda liföl. 

Ed Isaias vokädom tefü Yisraelän: Igo if num 
cilas Yisraeläna binonöv äsä sab mela, te ret 
onas posavon; 

Söl ofölom ed obrefükom gido vödi okik, bi 
oledunom vödi pubrefüköl okik sui tal. 

Soäsä i Isaias ebüosagom: «If Söl ela Sabaoth 
no iposbinükom obes posbinükäbis, üvedobs 
äsä Sodoma ed üsümobs ad Gomorrha». 

Kisi osagobs-li täno? Atosi, das pagans, kels no 
ebesteifons gidükami, edagetons gidükami, efe 
gidükami se lekred, 

du elans Yisraeläna, kels ebesteifons lonemi 
gidükama, no erivons lonemi gidükama. 

Kikodo-li? Bi ävilons pagidükön no se lekred, 
ab se vobods oksik. Ed ejokons ta ston skäna, 

soäsä pepenos: Ekö! pladob in Siun stoni, len 
kel jokoy, e blögi klifa skäna. Ed utan, kel 
lekredon in om, no pojemükon. 

KAPIT : X 

O svists! ladäl obik plidon onis, e plekob lü 
God pro ben onas. 

Ibä temunob pro ons, das labons lezili pro God, 
ab no ko dasev. 

Ibä, bi no sevons gidükami Goda, e steifons ad 
dagetön oni ma mod lönik okas, no 
esumätöfükons okis lü gidükam Goda. 

Ibä lonem efinikon, dubä Kristus elonülom 
gidükami alane, kel lekredon. 

Moyses penom ga tefü gidükam se lonem: Men, kel 
dunon ma on, olifon dub on. 

Gidükam se lekred sagon güo: No sagolöd 
ninälo: Kin olöpikon-li sülio? (Sevabo ad 
doniodugön Kristusi); 

u: Kin odonikon-li lü gufur? (Sevabo ad 
lelifükön Kristusi se deadam). 

8 Ab kisi sagon-li? Vöd binon nilü ol, in mud 
olik, ed in ladäl olik. (Sevabo vöd lekreda, 
keli predobs). 

Ibä, if lekoefol ko mud olik Söli: Yesus, e 
lekredol in ladäl olik, das God elelifükom omi 
se deadans, obeatol; 

Ibä me ladäl lekredoy, sodas pagidükoy, e me 
mud lekoefoy, sodas pabeatükoy. 

Bibapenäd ga sagon: Alan, kel lekredon in om, no 
pojemükon. 

Ibä distid no pavedükon vü yudans e Helänans; 
ibä otan binom Söl valanas, e legivom benedi 
bundanik valanes, kels lebegons ome. 

Ibä alutan, kel vokädon nemi Söla, obeatikon. 

Lio nu oplekons-li ome, in kel no elekredons; lio 
okredons-li in om, dö kel elilons nosi; lio 
olilons-li dö om, nendas ek epredon dö om? 

E lio öpredonsöv-li, if no pilesedons? Soäsä 
pepenos: Kio plitiks futs utanas binons, kels 
notädons püdi, kels notädons gospuli! 

Ab no valans elilons gospuli. Ibä Isaias sagom: O 
Söl! kin elekredon-li predi obsik? 

Klu lekred davedon sekü pred, e pred jenon sekü 
komit Goda. 

Ab sagob: No elilons-li bo oni? Ab no binos, das 
no elilons oni: Lü tal lölik vög omsik egolon, 
lü finods vola vöds omsik 

ekömons. 

U sagob: Elans Yisraeläna no edasevons-li ba oni? 
Ab balido Moyses sagom: Ojaludükob olis dö 
utans, kels no binons net; ozunükob olis ta pöp 
nen dasev. 

Tän Isaias riskom ad sagön: Petuvob fa utans, 
kels no esukons obi, ed esevädikob pö utans, 
kels no eseividons obi. 

Lü elans Yisraeläna sagom ye: Dü del lölik 
etenükob namis obik kol pöp nelobedik ä 
tadunöl. 

KAPIT : XI 

Nu sagob: God edeimom-li täno pöpi okik? Vero 
no. Ibä ob it binob yudan, de posbinükäbef ela 
Abraham, se tribüt ela Benjamin. 

God no edeimom pöpi okik, keli evälom. U no 
sevols-li, kisi bibapenäd sagon in konot ela 
Elias, ven äplonom lü God dö elans Yisraeläna? 

O Söl! Edeidoms profetanis olik, edistukoms 
lataris olik; te ob eretob, e viloms deidön obi. 

Ab lio gespik Goda tonon-li? Eretükob obe manis 
velmil, kels no ekienoms lo el Baal! 

Leigoso i nu ret eblibon, kel pevälon benädo. 

If atos nu jenon sekü benäd, tän no jenon demü 
vobod, voto benäd no plu binonöv benäd; ed if 
atos jenonöv demü vobod, tän no plu binonöv 
benäd, bi vobod no plu binonöv vobod. 

Kis üfo-li? Utosi, kelosi Yisraelänanef esukon, 
no edageton; ab väläbs edagetons oni; votans 
pedüfälükons; 

soäsä pepenos: God egivom ones tikäli dölik; 
logis, kels no logons; lilis, kels no lilons, jü 
del adela. 

I David sagom: Tab onsik vedonös lü ons snal, 
träp, skänaston, mibläfod! 

Logs onsik dagikonsös, sodas no logonsös, e bäk 
onsik pablegükonös! 

Sagob kludo: Ga no ejokons-li, dat öfalons? Vero 
no. Ab sekü midunot onas, i pagans pekompenükons 
pö beat, ad jaludükön onis. 

If nu midunot onas eblinon vole beni, e num 
nefulik onas beni paganes, vioplu num fulik onsik 
blinonöv benedi. 

Ibä lü ols, o pagans! spikob; ebo bi binob 
paostolan paganas, ledigidob cali obik, 

spelölo ad jaludükön pöpakompenanis obik, e 
dakipön ananis onas. 

Ibä if deim onas binon rekosil volanefa, kis 
lüsum onas binon bos votik, äsä lelifikam se 
deadans? 

If nu balidgren binon saludik, tän i pest binon 
saludik; ed if vul binon saludik, tän i tuigs 
binons saludiks. 

If nu tuigs anik pedebreikons, ed ol, sprotian 
leara natädik, pegrifol pla ons, e so frutidol de 
vul e binäl leara, 

tän no pleidülolöd lo tuigs! If ga vilol 
pleidülön, betikolod täno, das no ol polol 
vuli, ab vul polon oli! 

Nu osagol: Tuigs et pedebreikons, dat ob 
pögrifob. 

Gudö! Pedebreikons demü nelekred oksik, ed ol 
stanol demü lekred. No lecedolöd oli tu löpiki, 
ab labolöd dalestümi! 

If nu God no espalom tuigis legik, bo i no ospalom 
oli. 

Logolöd kludo benädi e seväri Goda! seväri 
tefü utans, kels efalons, e benädi kol ol, if 
pö benäd nemu olaidälol; voto i ol podecöpol. 

E votans nu, if no baidälons pö nelekred oksik, 
pogrifons dönu, ibä God labom nämädi ad 
dönugrifön onis. 

If nu ol pedekötol de bim, kel binon natälo lear 
natädik, e pegrifol ta natäl olik sui lear 
legik, vioplu uts, kels dutons natälo lü ons, 
pogrifons sui lear lönik oksik. 

Sekü atos, no vilob, o svists! das no sevols 
müsteri at, dat no binolsös fatüitabapiks! das 
düfäl ekömon ad dil Yisraelänanas, jüs pagans 
valik uslopikons; 

e so Yisraelän lölik podakipon, soäsä pepenos: 
Se Siun savan okömom, ed odeflekom dunis 
nen-Godik de Iacob, 

ed in atos diatek oba ko ons dabinon, das omoükob 
sinodis onsik. 

Ma meug onsik tefü gospul binons neflens olsik, 
ma väl onas binons ye demü rufats löfäbs; 

ibä benädagivots e lüvok Goda binons 
nepidabiks. 

Ibä leigoäsä i ols ebinols seimna nelobediks 
kol God, nu pemiserols dub nelobed onas, 

so i ons nu evedons nelobediks, dat i 
pomiseronsös! 

Ibä God ekobokipom onis valik, dat ölobedonsöv, 
ed om ömiseromös onis valik! 

Kio dibätiks bundan sap e sev Goda binons! kio 
nedaseivoviks cödets oma! kio netüvoviks vegams 
oma! 

Ibä kim esevom-li lüäli oma? U kim ebinom-li 
dakonsälan oma? 

U kim egivom-li büo bosi ome, sodas at muton 
pabläfön ome»? 

Ibä se om, dub om, lü om dins valik binons. Stim 
binonös laidüpio lü om! So binosös! 

KAPIT : XII 

Dabegob kludo oles, o svists! nämätü miser 
Goda, ad dedietön koapis olsik, asä sakrifoti 
lifik saludik lü God plitiki; me atos kult 
tikälik olsik binädon. 

No leigafomolsöd olis ad volanef at, ab 
feafomolsöd olis dub nulul ladäla olsik, dat 
dasevolsös, kis vil Goda binon; kis gud, plit, 
lölöf binons! 

Nämätü benäd obe pelegivöl komandob alane 
olas, ad no digidön mödikumo okis, kas binos 
gidöfik, ab ad digidön süeniko okis; alan ma 
mafäd lekreda, keli God elüdutükom one. 

Ibä leigoäsä labobs in koap bal limedis mödik, 
limeds valik kelik no dunons vobodi ot, 

so obs valik binobs kobo koap bal in Kristus, ed 
alans obas binons limeds odsik, 

kels labons, ma benäd obes pelegivöl, tälenis 
distik. If labol täleni profetama, gebolöd oni 
baiädü lekred olik! 

ud uti düna, zeilolöd ad dünön! ud uti tida, 
tidolöd! 

ud uti predama, predolöd! If labol bosi ad 
paseagivön, dunolöd osi balugiko! If binol 
dugan, binolöd atan ziliko! If miserol, dunolöd 
osi fredaladälo! 

Löf binonöd stedälik! Naudolöd badi! Löfolöd 
gudi! 

Löfolsöd ladöfiko odis, äsä blods! 
Jonülolsöd odes stimi! 

No trögolsöd, ab binolsöd ziliks, lanäliks! 
Dünolsöd Söli! 

Binolsöd fredaladäliks sekü spel, e sufodolsöd 
pö dränäl! Laidälolsöd in plek! 

Fölolsöd neodis saludanas! Zeilolsöd ad binön 
lotidiäliks! 

Benedolsöd utanis, kels pöjutons olis! 
Benedolsöd, ab no maleditolsöd! 

Fredolsöd ko utans, kels fredons, e drenolsöd ko 
utans, kels drenons! 

Binolsöd baläliks bevü ods, no labolsöd 
tikodis pleidik, ab lönülolsöd ad mükikans! No 
binolsöd fatüitasapiks! 

No bläfolsöd eke badi me bad, ab binolsöd 
flenöfiks kol mens valik! 

Dakipolsöd ma fäg olsik mögiküno püdi ko mens 
valik! 

No vinditolsöd! o löfäbs! ab letolsöd osi ome, 
kel dalom zunön! Ibä pepenos: Vindit duton lü 
ob; obläfob osi, Söl spikom. 

Güö! if neflen olik faemon, zibolöd oni! if 
soafon, givolöd one bosi ad drinön! Ibä somo, 
kumol kolatis filik sui kap onik. 

No letolöd, das bad vikodon oli, ab vikodolöd 
badi medü gud! 

KAPIT : XIII 

Alan sumätikonöd lo nämädans, kels pepladoms 
löpü on. Ibä nek labon nämädi, äsä dub God; 
e nämäds dabinöl pestidons fa God. 

So kludo alutan, kel tadunon cifodi, taon ta 
büdül Goda; e taans et okodädons okes 
micödeti. 

Ibä no nedol dredön demü cifodans, if kondötol 
gudiko, ab sio, if kondötol badiko. If nu no 
vilol dredön demü cifod, kondötolöd täno 
gudiko! e polobol fa on. 

Ibä binon dünan Goda, ad ben ola. Ab if 
kondötol badiko, tän dredolöd! ibä no polon 
säbi nenzeilo, ab bi binon dünan Goda, kel 
ledunon pönodi midunane. 

Sekü atos zesüdos ad sumätöfön, no te demü 
pönod, ab i demü konsien. 

Sekü atos i mutols pelön tripis, ibä utans, 
kels jäfoms laidulo me atos, binoms dünans Goda. 

Givolsöd kludo valanes uti, kel duton lü ons! 
Tripi, if debols tripi; toli, if mutols tolön; 
dredi, if dredols; stimi, if mutols jonülön 
stimi. 

No debolsöd eke bosi, äsä löfi odes! ibä 
utans, kels löfons odis, efölons lonemi. 

Ibä büdeds: No sötol dulterön! no sötol 
deidön! no sötol tifön! no sötol ledesirön! u 
büded alseimiko votik, pekobosumons in büded bal 
at: Sötol löfön kemeni olik, äsä oli it! 

Löf no blinädon dämi kemene; klu löf binon 
föl lonema. 

Betikolsöd pö atos, das sevols timadinädi! das 
binons pro obs pötatim, ad galikön se slip; ibä 
beat binon nu nilikum lä obs, kas tü tim, kü 
älüsumobs lekredi. 

Neit epasetikon gretadilo, del binon nilik. 
Klemobsöd kludo vobodis daga, e klotobsöd obis 
me vafem lita! 

Kondötobsöd ai gidöfiko, äsä kösömobs ad 
dunön dü del! no in ludrinakobikams e briet, no 
in nepued e nestön, no in komip e jalud! 

Ab dütolsöd oles binäli Söla: Yesus Kristus, e 
no kälolsöd midi ad süükön in on ledesiris! 

KAPIT : XIV 

Lasumolsöd ini komot utani, kel binon fibälik in 
lekred, ab no ad disputön tefü ladäladods onik! 

Balan lekredon, das dalon fidön vali, e fibälan 
fidon härbatis. 

Utan, kel fidon vali, no ludigidonöd utani, kel 
no fidon vali, ed utan, kel no fidon vali, no 
micödonöd utani, kel fidon vali! ibä God 
elüsumom oni. 

Kin binol-li, kel cödol dünani votana? Atan ye 
stanon u falon ma meug söla lönik okik. Ab 
oblebon stanön, ibä God labom nämädi ad 
koedön stanön oni. 

Atan lecedon deli bal löpikumi ka votiki; etan 
lecedon onis valik leigavöladikis. Alan labonöd 
in ladäl lönik okik süadi fulik! 

Utan, kel distidon delis, dunon atosi stimü Söl, 
ed utan, kel no distidon delis, i dunon atosi 
stimü Söl. Ed utan, kel fidon vali, dunon atosi 
stimü Söl, ibä danon Godi; ed utan, kel no 
fidon vali, dunon atosi i stimü God, e danon i 
Godi. 

Ibä nek obas lifon demü ok it, e nek deadon 
demü ok it. 

Ven lifobs, lifobs in kult Söla, e ven deadobs, 
deadobs pro Söl. Klu, va lifobs, u va deadobs, 
dutobs lü Söl. 

Ibä demü atos Kristus edeadom ed elelifikom, dat 
öreigom deadanis e lifölanis. 

Ed ol-li, kikodo cödol-li svisti olik, ud ol-li, 
kikodo ludigidol-li oni? Obs valik popladobs ga 
foi cödalastul Kristusa. 

Ibä pepenos: Dü tim, kü lifob, Söl sagom, alan 
obiegon kieni okik lo ob, e nets valik olekoefons 
Godi. 

Klu alan obas ogidükon oki lo God. 

No cödobsöd kludo plu odis, ab betikobsöd 
buikumo ad no tupön u skänön svisti! 

Sevob, e sekü kosäd ko Söl: Yesus süadob, das 
nos binon okao neklinik; ab pö utan, kel lecedon 
bosi nekliniki, atos binon neklinik. 

If svist olik paliedükon dub zib seimik, tän no 
kondötol löfo. No päridükolöd dub zib olik 
eki, pro kel Kristus edeadom! 

Klu no mirepütükolsöd dini gudik olsik! 

Ibä regän Goda no binädon me zib e drined, ab 
me gid, püd e fred dub Saludalanal. 

Ibä utan, kel dünon me atos Kristusi, pliton 
Godi, e pastimon fa mens. 

Steifobs kludo ad dagetön püdi e devodükön 
odis. 

No rübükolöd demü zib vobodi Goda! Val binon 
klinik; ab vi! lü men, kel skänon dub fid okik. 

Binos lobabik ad no fidön miti, ad no drinön 
vini, ud ad no dunön bosi, kel tupon, u skänon 
svisti olik, u fibälükon oni. 

Dakipolöd lekredi ninälo, jonolöd oni te Gode! 
Beatik utan binon, kel no cödon oki ma utos, keli 
elecedon gudiki. 

Ab utan, kel doton, ven fidon, ya pemicödon, bi 
no dunon ma lekred; ibä val, kel no binon sekü 
lekred, binon sinod. 

KAPIT : XV 

Obs, kels binobs nämäliks, labobs bligi ad 
sufälön fiböfis fibälanas, e no mutobs plitön 
obis it. 

Balan obas plitonöd kemeni okik ad benükön e 
devodükön oni! 

Ibä i Kristus no eplitom oki it, ab binos, äsä 
pepenos: Lukofs utanas, kels ekofons oli, edrefons 
obi. 

Ga val, kel pepenon büikumo, pepenon ad tidam 
obas, dat dub sufäd obsik, e sekü stigäd dub 
bibapenäds pegivöl, labobsös speli! 

God nu, de kel sufäd e stigäd süikons, kodomös 
oles, das labols bevü ods meugi ot, äsä 
Kristus: Yesus älabom! 

dat glorükolsös balälo, äsä se mud bal, Godi 
ä Fati Söla obsik: Yesus Kristus! 

Lüsumolsöd kludo odis! äsä i Kristus elüsumom 
obis, ad glorükam Goda. 

Nu sagob: Yesus: Kristus evedom dünan 
säprepüdama demü verat Goda, ad lesiön promis 
rufates pidunölis, 

e dat pagans oglorükons Godi demü miser 
pedagetöl, soäsä pepenos: Sekü atos oleadob 
lekoefön oli bevü pagans, e psamikanitön stimü 
nem ola. 

Ed in top votik bib sagon: «Fredolsöd, o nets! 
ko pöp omik»! 

Ed in top votik: Lobolsöd ols valik, o nets 
Söli! e nets valik lobonsöd omi»! 

Ed in top votik Isaias sagom: Vul ela Isai 
odabinon, ed utan odabinom, kel oreigom netis; ed 
omi nets ospelons. 

God nu, de kel spel kömon, fulükomös olis me 
fred e püd valiks dub dalab lekreda; dat 
labolsös bundano speli dub nämäd Saludalanala! 

Ob it süadob, o svists! das i ols fulols me gud, 
labols bundano nolis valasotik, e fägols ad 
meibön odis. 

Penäd obik binon dilo boso künik, o svists! bi 
ävilob mebön oles bosi sekü benäd obe fa God 
pigivöl, 

sevabo, das binob dünan Kristusa: Yesus pro 
pagans, kel dunob vobodi saludik demädü gospul 
Goda, dat sakrifot paganas binonös plitik, ä 
pasaludükonös dub Saludalanal! 

So labob fami dub Kristus: Yesus dö dins Godi 
teföls. 

Ibä no okünob ad spikön dö din votik seimik, 
äsä dö utos, keli Kristus edunom medamü ob ad 
koedön lobedön paganis me vöd e vobod, 

me näm malas e milagas, me nämäd Saludalanala; 
sodas enotükob fuliko gospuli Kristusa ini 
topäds valik de Hierusalem jü Lilürän, 

du ästeifob lezilo ad notükön gospuli us, kö 
no nog ispikoy dö Kristus, dat no öbumob su 
stababumäd votanas, 

ab dat öjenos ma pepenölos in bibapenäd: Utans, 
keles nos penotükon dö om, ologons omi, ed 
utans, kels elilons nosi, osuemons osi. 

Sekü atos i peneletob ad golön lü ols; 

ab bi nu no plu labob spadi ad vobön in topäds 
at, e dü yels mödik edesirob ad logön olis, 

so ogolob lü ols, ven otävob lü Spanyän, ibä 
spelob ad logön olis pötü dutäv obik, ed ad 
pasedugädön fa ols, posä ujuitob büiko boso 
komi olas. 

Ab nu tävob lü Hierusalem, ad dünön saludanis; 

ibä elans Makedonäna e Lagayäna eplidons ad 
givön läükoti pro pöfans bevü saludans in 
Hierusalem. 

Eplidons ga ad dunön atosi, e labons i bligi ad 
atos. Ibä, if pagans kompenons pö duns lanöfik 
onas, tän i labons bligi ad dünön onis me 
legivots stöfik. 

Posä ufidunob atosi, ed uloveblinob sefiko ones 
legivoti at, otävob kludo vegü zif olas lü 
Spanyän; 

e sevob, das, ven kömob lü ols, okömob ko bened 
bundanik Kristusa. 

Begob kludo vemo oles, o svists! nämätü Söl 
obsik: Yesus Kristus, e löf Lanala, ad kekomipön 
ko ob dub plekön Gode pro ob, 

dat posavobös se nams nelekredanas in Yudän, e 
das dün, keli mutob jonülön elanes di 
Hierusalem obinonös benik lü saludans! 

dat, if God vilom, olükömobös fredo lü ols, ed 
otakädobös lä ols! 

God püda binomös lä ols valik! So binosös! 

KAPIT : XVI 

Komandob oles jisvisti obsik: Phoebe, jidiakan 
komota in Cenchreae; 

dat getedolsös ofi asä jilekoefani Söla, äsä 
pötos kol saludans, e yufolsös ofi pö din alik, 
in kel oneodof bo yufi olsik! Ibä ebinof jiyufan 
pro ömans, i pro ob. 

Glidolsöd elis Prisca ed Aquila, kevobanis obik 
in Kristus: Yesus, 

kels eriskons särvigis oksik pro lif obik, lü 
kels no te ob, abi komots valik paganas, 
danöfobs! 

Glidolsöd i limanis komota, kels kobikons in dom 
onsik! Glidolsöd i eli Epaenetus fa ob 
palöföli, kel äbinom in el Asia balidan, kel 
äslopikom Kristusi. 

Glidolsöd eli Maria, kel etöbidof vemo pro ols! 

Glidolsöd elis Andronicus e Iunia, röletanis ä 
kefanäbis obikis, kels äfamons pö paostolans, e 
kels eslopikons bü ob Kristusi! 

Glidolsöd eli Ampliatus, fa ob in Söl 
palöföli! 

Glidolsöd eli Urbanos, kevobani obik in Kristus, 
ed eli Stachys, palöföl obik! 

Glidolsöd eli Apelles, dünani konfidovik 
Kristusa, ed utanis, kels dutons lü famül ela 
Aristobulus! 

Glidolsöd eli Herodio, röletani obik! Glidolsöd 
slopanis Kristusa, kels binons in dom ela 
Narcissus! 

Glidolsöd elis Tryphaena e Tryphosa, kels vobofs 
in dün Söla! Glidolsöd eli Persis, jilöfäbi, 
kel evobof mödiko in dün Söla! 

Glidolsöd eli Rufus fa Söl pevälöli, e moti 
omik äd obiki! 

Glidolsöd elis Asyncritus, Phlegon, Hermes, 
Patrobas, Hermas, e hisvistis, kels binoms lä 
oms! 

Glidolsöd elis Philologus e Iulia, eli Nereus e 
söri omik, ed i eli Olympias e saludanis valik, 
kels binons lä ons! 

Glidolsöd odis ko kid saludik! Komots valik 
Kristusa glidons olis. 

Konsälob oles, o svists! ad küpedön utanis, 
kels süükons pö ols teläli e skani ta lejon, 
keli edagetols. Deflekolsöd olis de ons! 

Ibä somans no dünons Söli obsik: Kristus, ab 
bälidi oksik, e cütons me vöds svidik e spikods 
jönik oksiks ladälis nenbadiniludik. 

Ibä lobed olsik esevädikon pö valans; sekü 
atos fredikob dö ols, e vilob, das binols sapiks, 
e dunols gudi, e binols neblamabiks ta bad. 

E God püda otroivom suno diabi dis futs olsik. 
Benäd Söla obsik: Yesus Kristus binonös lä 
ols! 

Glidoms olis el Timotheus: kevoban obik, ed els 
Lucius, Iason, e Sosipater: röletans obik. 

I ob: Tertius, kel epenob in dün Söla penedi, 
glidob olis. 

Glidom olis Gaius: lotidan oba e komota lölik. 
Glidoms olis el Erastus: guvan zifa, e Quartus: 
blod omik. 

Benäd Söla obsik: Yesus Kristus binonös lä ols 
valik! So atos binonös! 

Lü om nu, kel fägom ad nämükön obis, ma lejon 
fa ob penotüköl, e penotüköl fa Yesus: 
Kristus, e ma dasevädükam müstera, dü tumyels 
klänika, 

kel nu pesevädükon, e sekü büd Goda laidüpik 
pesevädükon dub penäds profetik lü nets valik, 
ad palobedön; 

lü om, lü God sapik balik, dub Yesus: Kristus 
glor duton laidüpio. So atos binonös! 

[Pepenöl in Corinthus lü elans di Roma e 
peloveblinöl fa Phoebe: jidünan komota in 
Cenchreae]. 

PENED BALID DE PAULUS ELANES DI CORINTHUS 

KAPIT : I 

Paulus: sekü vil Goda paostolan vokedöl Yesusa: 
Kristus e hisvist: Sostenes, 

komote Goda: utanes, kels pesaludükons in 
Kristus: Yesus, saludanes pevälöl, ed i valanes 
in tops valik, kels lüvokädons nemi Yesusa: 
Kristus, Söl onas ed obas. 

Benäd e püd binonsös lü ols dub God: Fat obas 
e Söl: Yesus Kristus! 

Danob ai Godi obik dö ols demü benäd Goda oles 
pegivöl in Kristus: Yesus, 

das in tefs valik eliegikols in om, in spikam, ed 
in nol alik. 

Temunod dö Kristus efümikon so pö ols, 

das pö nek nepluols demü legivot alseimik, ön 
spet dasevädükama Söla obsik: Yesus Kristus, 

kel okoedom fümön olis jü fin, sodas obinols 
neblamabiks ün del Söla obsik: Yesus Kristus. 

God fiedom, fa kel pevälols ad kompen ko Son 
omik: Yesus Kristus, Söl obsik. 

Lebegob oles, o svists! nämätü nem Söla obsik: 
Yesus Kristus, das ols valik binolsös baläliks, 
das lekredaslit no binonös bevü ols, das 
laidolsös in siäm ot e meug ot! 

Ibä tefü ols, o svists! fa domakompenans ela 
Chloe penunos obe, das teläl dabinon bevü ols. 

Sevabo, das seimans olas sagons: Dutob lü Paulus, 
dutob lü Apollo, dutob lü Cephas, dutob lü 
Kristus. 

Kristus pedilom-li? Paulus ga no pekrodom pro ols; 
ols ga no peblunedols ön nem ela Paulus! 

Danob Godi, das eblunedob neki olas, plä el 
Crispus ed eli Gaius. 

Voto ek bo sagonöv, das eblunedob-la ön nem 
obik. 

Eblunedob i nog domanefi ela Stephanas; fovo no 
sevob, das eblunedob votani. 

Ibä Kristus no elesedom obi ad blunedön, ab ad 
predön gospuli; no me vöds letäläktik, dat 
krodam Kristusa no ovanikon. 

Ibä pred krodama binon fop pro utans, kels 
opäridikons, ab binon pro obs, kels podakipobs, 
näm Goda. 

Ibä pepenos: Onosükob sapi sapanas, ed odistukob 
täläkti täläktanas. 

Kiöpo sapan binom-li? Kiöpo bibinolavan 
binom-li? Kiöpo vestigan nolik säkädas levala 
binom-li? God no evedükom-li fopiki sapi 
volanefa? 

Bi nu sekü sap Goda, volanef pö sap okik no 
edasevon Godi; God esludom ad savön lekredanis me 
fop predama. 

Du nu yudans desirons milagis, e Helänans sukons 
sapi, 

obs predobs Kristusi pekrodöl; skäni lo yudans, 
fopi lo pagans, 

ab väläbes: e yudanes e Helänanes, predobs 
Kristusi as näm Goda e sap Goda. 

Ibä fop Goda binon sapikum ka sap menas, e fib 
Goda binon nämikum ka näm menas. 

Ibä küpälolsöd, o svists! ad voked olsik! No 
mödikans olas binons ma mafäd menik sapans, 
nämädans, u lemotedäbs. 

Ab God evälom utosi, kelos binon fopik lo 
volanef, ad jemükön sapanis, ed utosi, kelos 
binon fibik lo volanef, God evälom ad jemükön 
nämädanis, 

ed utani, kel binon lumotedik lo volanef, ed 
utosi, kel paludigidon, God evälom, ed utosi, kel 
no dabinon, ad nennämükön utosi, kel dabinon, 

dat jafäb nonik pleidülonös lo God- 

Ibä dub om binols in Kristus: Yesus, kel evedom 
pro obs demü God sap, gid, saludükam, e 
libükam; 

dat, soäsä pepenos: Utan, kel pleidülon, 
pleidülonöd demü Söl! 

KAPIT : II 

I ob, o svists! ven äkömob lü ols, no ekömob 
ad notükön oles ko bundan vödas e sapa temunodi 
Goda; 

ibä isludob ad sevön bevü ols no bosi, äsä 
Yesusi: Kristus; omi, kel pekrodom. 

I äbinob bevü ols in fib, in dred, ed in drem 
mödik; 

e spikäd e pred obiks no äbinädons me vöds 
süadüköl sapa, ab me jon lanöfa e näma, 

dat lekred olsik no pöstabon sui sap menik, ab 
sui näm Goda. 

Ga notükobs sapi bevü daülans, ab sapi, kel no 
binon de vol at, ni de cifodans vola at, kels 
ponosükoms; 

ab notükobs sapi müsterik Goda, kel piklänedon, 
e pibüojonidon fa God laidüpio ad glor obas. 

Nek cifodanas vola at edasevom osi, (ibä, if 
idasevomöv osi, no ükrodomöv Söli glorik). 

Ab atos ejenon, soäsä pepenos: Utos, kelosi log 
no elogon, kelosi lil no elilon, kelos no esüikon 
in ladäl menik, kelosi God epreparom utanes, kels 
löfons omi. 

Ab obes God esevädükom osi dub Lanal okik; ibä 
Lanal davestigon vali, igo dibätis Goda. 

Kin menas ga sevon-li utosi, kelos binon in men, 
plä lanöf, kel binon in on? Somo i nek edasevon 
utosi, kelos binon in God, plä Lanal Goda. 

Obs nu no edagetobs lanöfi vola, ab lanöfi, kel 
kömon de God, dat ösevobsöv legivotis benädik 
Goda lü obs. 

Dö atos no spikobs in vöds dub sap menik 
petidöls, ab in vöds, kelis lanöf tidon obes, 
du plänobs dinis lanöfik utanes, kels lüälons 
lanöfiko. 

Men dinöfälik ye no lüsumon utosi, kelos kömon 
de Lanal Goda; ibä atos binon lü on fopik. I no 
fägon ad suemön osi, bi atos muton pacödön 
lanöfiko. 

Men lanöfiko lüälöl cödon sio vali, ab on it 
kanon pacödön fa nek. 

Ibä kin esevon-li lüäli Söla, ad suemön omi? 
Obs ye dalabobs lüäli Kristusa. 

KAPIT : III 

Ed ob, o svists! no äkanob spikön lü ols, asä 
lü mens lanöfiko lüälöls, ab asä lü mens 
midik, asä lü cils lo Kristus. 

Enulüdob olis me milig, no me zib solidik; ibä 
no äfägols ad sufidön oni. Igo nu no fägols ad 
sufidön oni, 

bi nog binols midiks. Ibä, dü tim, das jalud, 
feit e teläl nog dabinons bevü ols, no binols-li 
üfo midiks, e no dunols-li üfo asä mens 
talediko lüälöls? 

Ibä, if balan sagon: Ob dutob lü Paulus, e 
votan: Ob dutob lü Apollo; no binols-li üfo mens 
midik? 

Kis nu Apollo binom-li? Kis Paulus-li? Binoms 
dünans, dub kels edagetols lekredi; alan, maä 
Söl egivom oni ome. 

Ob eplanob, Apollo ebegifülom, ab God ekoedom 
glofön. 

Klu no utan, kel planom, binom bos; ni utan, kel 
begifülom, ab God, kel koedom glofön. 

Ed utan, kel planom, ed utan, kel begifülom 
dutoms lü od, ed alan omas ogetom mesedi okik ma 
töbid okik. 

Ibä binobs kevobans Goda, ed ols binols 
feilaläned Goda, bumot Goda. 

Ma benäd fa God obe pegivöl ebumob, äsä 
bumavan täläktik, stababumädi, e votan bumon su 
at. Alan nu küpälonöd, vio bumon! 

Ibä nek kanon seitön stababumädi votik, äsä 
uti, kel peseiton, sevabo Yesus: Kristus. 

Aluti, keli ek bumon su stababumäd at, va binon: 
gold, largent, stons jerabik, boad, stol, stagod; 

völad voboda alana osevädikon; ibä del 
cödetama lätik okleilükon osi; bi dub fil atos 
posevädükon, e fil at oblufon 

kalieti voboda alana. 

If vobod eka sufidon blufi, tän ogeton mesedi. 

If vobod eka fefilon, tän olabon dämi; on it ye 
podakipon, do poviodon dub fil. 

No sevols-li, das binols tem Goda, e das Lanal 
Goda lödon in ols? 

If ek peridükon temi Goda, tän God operidükom 
oni; ibä tem Goda binon saludik, ed at ols 
binols. 

Nek cütonöd oki it! If ek bevü ols cedonöv, 
das binon sapik in vol at, tän vedonöd fopik, ad 
vedön sapik! 

Ibä sap vola at binon fop lo God. Ga pepenos: 
Utan, kel gleipon sapanis in lekäf onsik. 

Ed in top votik: Söl sevom, das vätäls sapanas 
binons vaniks. 

Nek pleidülonöd kludo ad mens; ibä val duton 
lü ols: 

el Paulus, el Apollo, el Cephas, vol, lif, dead, 
dins nuik, dins fütürik, val duton lü ols; 

ab ols dutols lü Kristus, e Kristus lü God. 

KAPIT : IV 

Klu lecedoyöd obis hidünanis Kristusa, e guvanis 
müsteras Goda! 

Fovo, de guvans paflagos, das pacedoms fiediks. 

Ob nu cedob mu püliki, va pacödetob fa ol u fa 
cödalef menik seimik. Si! no cödetob i obi it. 

Sio no sevedob, das edunob bosi badik, ab dub atos 
no pegidükob; Söl binom utan, kel cödetom obi. 

No cödetolsöd kludo tu suniko, no büä Söl 
kömom, kel osäklänedom utosi, kel peklänedon 
in dag, ed osevädükom vätälis ladäla; ed alan 
ogeton de God lobi, kel duton lü on. 

Atosi, o svists! egebädob pö ob it e pö Apollo 
demü ols; dat lärnolsös dub obs, ad no niludön 
olis löpü utos, kelos pepenon, e dat nek olas 
pleidülolös lo votan demü seiman! 

Ibä kin givon-li ole buami at? Kisi dalabol-li, 
kelosi no egetol? Ed if binos bos, kelosi egetol, 
sekü kis täno pleidülol-li demü atos, äsva no 
pigeton? 

Lesi! ya satols; ya liegols; ereigols plödü obs; 
vö! ivilob-la, das äreigols, dat i obs 
ökereigobs ko ols. 

Ibä cedob, das God edajonom obis, paostolanis 
lätik, äsä pecödetölanis ad deadam; ibä 
evedobs jonetot pro volanef, pro silanans e mens. 

Obs binobs fopiks lo Kristus, ed ols dasevols 
Kristusi; obs binobs fibiks, ols binols nämiks; 
ols paglorükols, obs panestimobs. 

Jü atim faemobs, soafobs, nüdobs, paflapobs e no 
labobs fimalödis. 

Töbidobs me namavob. If palunofobs, benedobs; if 
papöjutobs, sufälobs; 

if paslänobs, trodobs. Evedobs äsvo 
sinodahikapars vola, jünu moükabot valanas. 

No penob atosi ad jemükön olis, ab ad nunedön 
olis, as cils palöföl obik. 

Ibä if älabolsöv dugälanis mu mödikis in 
Kristus, tän ga no älabols fatis mödik; ibä 
dub gospul ob evedükob olis slopanis Kristusa: 
Yesus. 

Klu stigädob olis ad vedön züpans oba. 

Ebo demü atos elesedob oles eli Timotheus, kel 
binom son palöföl ä fiedik obik in Söl. Omebom 
oles, vio ekondötob in dün Kristusa, ed in mod 
kinik etidob valöpo in komot alik. 

Äcedölo, das no ökömob, alans evedons 
pleidäliks. 

Okömob ye suno lü ols, if God vilom osi, tän no 
oseivob vödis menas pleidälik et, ab utosi, 
kelosi fägons ad dunön. 

Ibä regän Goda no binädon me vöds, ab me näm. 

Kisi vilol-li? Okömob-li lü ols ko dabat, u ko 
löf e sofäl? 

KAPIT : V 

Liloy valemo, das nepued dabinon bevü ols, ed igo 
nepued somik, kel no dabinon bevü pagans, sevabo, 
das ek labom jimatani fata okik. 

E binols igo pleidäliks, plas lügols, dat utan, 
kel edunom somikosi pamosumomös se zänod olas! 

Fe äfabinob koapo, ab lanöfo äkomob lä ols, ed 
ob, äsva äbinob lä ols, ya esludob tefü utan, 
kel so edunom, 

das obs, nämätü Söl obsik: Yesus Kristus, 
posä ukobikobs ko näm Söla obsik: Yesus 
Kristus, 

lovegivobs omi ad päridikön koapo diabe, dat lan 
omik padakiponös ün cödetamadel Söla! 

Pleidül olsik no binon gudik. No sevols-li, das 
lefapest nemödik koedon lefön pesti lölik? 

Moükolsöd kludo femapesti vönädik! dat 
binolsös pest nulik, äsä binols jenöfo bod 
nenfemik. Ibä pajatajipül i pepugon pro obs: 
Kristus, 

Klu no zälizelobsöd in femapest vönädik, ed i 
no in ut bada e bapa, ab in ut klina e verata, 

Epenob oles in pened obik ad no kosädön ko 
nepuedans. 

Klüliko no ediseinob nepuedanis vola at, ni 
vukanis, ni ravanis, ni lugodikultanis; ibä täno 
omutolsöv segolön se vol at. 

Ab nu epenob oles ad no kosädön ko ek, kel 
panemon svist ä binon nepuedan, u vukan, u 
lugodikultan, u slänan, u ludrinan, u ravan; ko 
somans igo no mutols fidön. 

Ibä sötob-li cödön utanis, kels binons plödü 
sog obsik? No sötols-li cödön utanis, kels 
binons in sog olsik? 

Utanis, kels dabinons plödo, God ocödom. 
Moükolsöd ols badani se komot olsik! 

KAPIT : VI 

If balan olas labol ta votan feitadini, künol-li 
täno ad cödädön demü at lo nenlekredans, e no 
lo saludans? 

No sevols-li, das saludans ocödons voli? Ed if 
fägols ad cödön voli, no gitodol-li täno ad 
cödön dinis pülik? 

No sevols-li, das ocödobs silananis? Vio plu-li 
üfo dinis volädik? 

If nu labols cödädadinis volädik, cälols-li 
täno limanis läs völadikis asä cödalis? 

Ad jemükön olis sagob: Bevü ols täno man no 
bal dabinom-li, kel binom saidiko sapik, ad kanön 
cödön bevü svists okik? 

Pla atos svist cödädon ta svist, efe lo 
nenlekredans. 

Jenöfo leno pötos, das feitadins dabinons bevü 
ols, das labols cödädis ta ods. Kikodo no 
buükols-li ad sufön negidi? Kikodo no 
buükols-li ad sufön dämi? 

Pla atos dunols negidi, e blinols votanes dämi, 
ed atosi fe svistes! 

U no sevols-li, das negidans no okompenons pö 
regän Goda? No cütolsöd olis it: Ni nepuedans, 
ni lugodikultans, ni dulterans, no 
otgenageniälans, ni päderastans, 

ni tifans, ni vukans, ni slänans, ni ravans 
okompenons pö regän Goda! 

Ed atans anans olas äbinols; ab peklinükols, 
pesaludükols, pegidükols nämätü nem Söla: 
Yesus e Lanal Goda obsik. 

Dins valik pedälons obe, ab no dins valik 
frutons; dins valik pedälons obe, ab no oleadob 
reigön obi dub din seimik. 

Zibs binons pro bälid, e bälid binon pro zibs; e 
God onosükon bofis. Koap ye no binon pro nepued, 
ab duton lü Söl, e Söl dutom lü koap, 

e God elelifükom Söli, ed olelifükom i obis dub 
näm okik. 

No sevols-li, das koaps olsik binons limeds 
Kristusa? Osumob-li nu limedis Kristusa, ed 
ovedükob-li onis limedis nepuedana? Atos leno 
jenonös! 

U no sevols-li, das utan, kel kosädom ko 
jinepuedan, binom ko of koap bal? Ibä bofikans 
obinons mid bal bibapenäd sagon. 

Ab utan, kel slopikon Söli, vedon ko om lanan 
bal. 

Befugolsöd nepuedi! Sinod alik, keli men dunon, 
no tefon koapi, ab utan, kel nepuedon, sinon ta 
koap lönik okik. 

No sevols-li, das koap olsik binon tem 
Saludalanala in ols, keli egetols de God, e das no 
lüdutols lü ols it? 

Ibä peremols jeriko. Klu glorükolsöd Godi me 
koap olsik [e lan olsik, kels dutons lü God]! 

KAPIT : VII 

Tefü utos, nu, dö kelos epenols obe: binos gudik 
pro man, ad no kontagön vomi; 

ad vitön nepuedi, man alik sötom labön jimatani 
lönik okik, e vom alik sötof labön himatani 
lönik okik. 

Man fölomöd matabligi kol jimatan okik, e leigo 
i vom kol himatan okik! 

Vom no labof dagebi lelivik koapa lönik okik, ab 
himatan; leigo i man no labom dagebi lelivik koapa 
okik, ab jimatan. 

No stönolsöd odi, bisä ma plüd rezipik dü tim 
anik, dat kanols dedietön olis pleke, e täno 
kobokömön dönu lü od, efe dat diab no 
bätodomös olis demü juitiäl olsik! 

Sagob atosi oles sekü däläl, no as büd. 

Viloböv ga sio, das mens valik binonsöv äsä ob 
binob, ab alan edageton de God tälenüli lönik 
okik; atan ati, etan eti. 

Noematölanes e jiviudanes sagob, das binos gudik 
pro ofs ad blebön äsä ob binob. 

Ab if no kanofs reigön okis, tän matofsöd! ibä 
binos gudikum ad matön, kas ledolön sekü 
ledesir. 

Ematölanes pabüdos, no ob dunob atosi, ab Söl, 
das vom no dalof teilön oki de himatan, 

(if ga dunof atosi, tän sötof blebön nenmatik, 
u rekosilön ko himatan okik), e man no dalom 
dejoikön jimatani okik. 

Votanes ob sagob, no Söl: If hisvist labom 
jimatani nenlekredik, ed of plidof ad kobolifön 
ko om, tän no dejoikomöd ofi! 

Ed if vom labof himatani nenlekredik, ed om plidom 
ad kobolifön ko of, tän no dejoikoföd omi! 

Ibä man nenlekredik pesaludükom dub jimatan 
okik, e vom nenlekredik pesaludükof dub hisvist; 
voto ga cils binonsöv nenkliniks, e jenöfo 
binons saludiks. 

If nenlekredan vilon teilön de votan, tän 
teilonöd! Pö jenets at, hisvist u jisvist no 
binons bligöfiks. God evokom ga obis ad püd. 

Ibä lio sevol-li, o vom! va odakipol himatani 
olik? U lio sevol-li, o man! va odakipol jimatani 
olik? 

Ab alan kondötonöd, soäsä Söl elonom pro on, 
e ma stad, in kel God evokom oni. So ebüdülob in 
komots valik. 

If ek pevokom, ven pisäprepüdom, tän no 
sädunomöd atosi! 

If ek pevokom, ven no pisäpredüdom, tän no 
pasäprepüdomöd! 

Säprepüdam no veüton, e lab prepüda no 
veüton, ab föl büdedas Goda binon veütik. 

Alan blebonöd in stad, in kel pevokon! 

If pevokol, ven äbinol slafan, no kudolöd demü 
atos! Igo if kanolöv vedön libik, blebolöd 
buiko atan! 

Ibä slafan, kel pevokon in Söl, binon libükäb 
Söla. So leigo liban pevoköl binon dünan Söla. 

Peremols jeriko; no vedolsöd slafans menas! 

Alan olas, o svists! blebonöd lo God in stad, in 
kel pevokon! 

Tefü jivirgans, no labob büdi Söla, ab givob 
cedi obik asä utan, kel sekü miser Söla binob 
konfidovik. 

Cedob nu, das demü ditret kömöl binos gudikün 
pro men ad dunön so: 

If labol bligöfi kol vom, tän no steifolöd ad 
matiteilön; if no labol bligöfi kol vom, tän no 
sukolöd vomi! 

If matikol, tän no dunol sinodi, ed if jiyunan 
matikof, tän no dunof sinodi. Ab utans, kels 
dunons osi, osufons dadränäli koapik, ed atosi 
vilob spälön oles. 

Atosi nu sagob oles, o svists: das tim binon 
brefik; e fovo, das utans, kels laboms jimatani, 
sötoms dunön, äsva no laboms ofi; 

das utans, kels drenons, äsva no drenons; kels 
fredons, äsva no fredons; kels remons, äsva no 
odakipons bosi; 

e kels bitons in vol, äsva no jäfons me on; ibä 
maged vola at opasetikon. 

Nu vilob, das obinols nenkudiks. Utan, kel no 
matom, kudom dö dins Söli teföls; dö säkäd, 
vio oplitom Söli; 

ab utan, kel matom, kudom dö dins volädik; dö 
säkäd, vio oplitom jimatani okik. 

So kuds dabinons. So leigo vom e jiyunan, kels no 
matofs, kudofs dö dins Söli teföls, dat 
binofsös saludiks koapo e lanöfo! e jiutan, kel 
matof, kudof dö dins volädik; dö säkäd, vio 
oplitof himatani. 

Atosi sagob oles ad ben olsik, no ad träpön 
olis, ab dat ols pötöfiko, fiediko e nentupiko 
slopolsös Söli! 

Ab if ek cedom, das dunom nepötöfiko kol jigam 
okik, bi geniäl omik vedon tu nämöfik, e dun 
muton jenön, dalom dunön utosi, kelosi vilom, no 
dunom sinodi. Leadolsöd matikön onis! 

If ye fümon in ladäl okik, e zesüd no dabinon, 
e kanom dunön utosi, kelosi vilom, e fümälom ad 
kipedön virgi jigama okik, tän dunom gudiko. 

Klu utan, kel matikom ko jigam okik, dunom gudiko, 
ab utan, kel no matikom, dunom gudikumo. 

Vom binof bligöfik dü tim, das himatan ofik 
lifom; if himatan ofik edeadom, tän binof lelivik 
ad matikön ko utan, ko kel vilof matikön, ab 
teiko nämätü Söl. 

Ab cedü ob binof läbikum, if blebof jiviudan, e 
cedob, das i ob labob lanöfi Goda. 

KAPIT : VIII 

Tefü mit nimas lugodes pesakrifölas: sevobs, das 
obs valik labobs sevi veratik, (ab sev pleidükon, 
e löf devodükon; 

if ek cedon, das labon sevi, tän no nog sevon, 
lio söton sevön bosi; 

ab if ek löfon Godi, atan pasevon fa om). 

Tefü fid mita nimas lugodes pesakrifölas nu: 
sevobs, das in vol lugods no dabinons, e das God 
nonik dabinom plä God bal. 

Ibä ifi in sül e su taled gods sonemik dabinons, 
äsä jenöfiko gods e söls mödiks dabinons; 

pro obs ye God te bal: Fat dabinom, se kel val 
ekömon, ed obs pro om; e Söl te bal: Yesus 
Kristus, dub kel dins valik ed obs dabinobs. 

Ab no mens valik labons sevi; mens nog dabinons, 
kels labons sevälöfi lugodas, e fidons 
sakrifotamiti, kelas sevälöf fibälik kludo 
pemioton. 

Zib no nilükon obis lü God; if fidobs, no 
obinobs pluiks, ed if no fidobs, no obinobs 
läsiks. 

Demolsöd kludo, das leliv olsik no binonös 
joikaston lü ons, kels binons fibäliks. 

Ibä if ek logon oli, kel binol men täläktik, 
lenseatöli in lugodatem, tän sevälöf fibälik 
onik, no olabon-li drani ad fidön sakrifotamiti? 

So svist fibälik, demü kel Kristus edeadom, 
päridikon dub sev olik. 

Ad sinön so ta svists, e viodön konsieni 
fibälik onsik, sinols ta Kristus. 

Klu if zib seimik skänon svisti obik, tän 
laidüpio no plu ofidob miti, dat no skänobös 
svisti obik! 

KAPIT : IX 

No binob-li paostolan? No binob-li livätik? No 
elogob-li Yesusi: Kristus, Söl obsik? No 
binols-li as slopans Söla vobod obik? 

Ven no binob paostolan lo votans, ga binob 
paostolan pro ols; ibä ols as slopans Söla 
binols snil paostola obik. 

Gidükam obik lü utans, kels dasäkons obi, binon 
atos. 

No labobs-li gitäti ad fidön e drinön? 

No labobs-li gitäti ad kesumön jisvisti, 
jimatani leigoäsä paostolans votik, e hisvists 
Söla, e Cephas? 

U te ob e Barnabas no labobs-li gitäti ad 
nedunön febodi? 

Kim dünädom-li föro tä mesedam fa ok it? Kim 
planom-li vitidagadi, e no juitom prodi ona? U kim 
galedom-li jepi e no juitom miligi ona? 

Sagob-li atosi ma dasev menik, u lonem no i 
sagon-li atosi? 

In lonem di Moyses ga pepenos: No sötol musulön 
hobubi cepöl! God kälälom-li hobubis? 

U sagom-li osi teiko demü obs? Ibä demü obs 
pepenos, das plaudan mutom plaudön, e cepan mutom 
cepön, in spel, das ogetom dilodi atosa. 

If esovobs oles dinis lanöfik, binos-li üfo 
veütik, das klopobs de ols dinis stöfik? 

If votans kompenons pö utos, ad kel gitätols, 
tän no labobs-li gitäti mödikum ad atos? Ga no 
egebobs gitäti et, ab sufälobs vali, dat no 
kodobsös neletiani alseimik gospule Kristusa- 

No sevols-li, das temadünans pakosididoms se 
legivots teme, e das utans, kels käloms latari, 
getoms dili sakrifota? 

Leigo Söl ebüdülom, das predans gospula 
okosidons se predam ata. 

Ab egebob nosi dinas at. E no penob atosi, dat 
pagebädosös kol ob; ibä buükoböv ad deadön, 
kas ek vanükonöv utosi, dö kelos pleidülob. 

Ibä, das predob gospuli, atos no binon bos, dö 
kel kanob pleidülön; labob bligi ad dunön 
atosi. Vi! lü ob, if no predoböv. 

Benö! if dunoböv libaviliko atosi, tän laboböv 
flagodi ad mesed; if no libaviliko, tän binob äs 
ek, kele guv pelükonfidon. 

Ab kis nu mesed obik binon-li? Atos, das dunob 
predami glato, das no gebob gitäti ad pamesedön 
demü predam gospula. 

So livätiko lo valans, evedükons obi dünani 
valanas, ad gaenön numi gretik onas. 

Pro yudans evedob as yudan ad gaenön yudanis, do 
ob it no binob sumätöfü lonem, ad gaenön 
utanis, kels binons sumätöfü lonem evedob, as 
ek, kel binob sumätöfü lonem; 

pro utans, kels no labons lonemi, evedob as ek, 
kel no labob lonemi, do binob lo God sumätöfü 
lonem, bi labob bligi sekü lonem Kristusa ad 
gaenön utanis, kels no labons lonemi. 

Pro fibälans evedob as fibälan ad gaenön 
fibälanis; pro valans evedob as balan valanas ad 
savön ananis onas. 

Dunob vali demü gospul, dat i ob it vedobös 
kekompenan ona! 

No sevols-li, das valans, kels kompenoms in 
stadion pö mätarön, rönoms; ab das te bal 
dagetom premi? Rönolsöd so, dat dagetolsös oni! 

Ed alan mätanas stönom dinis valasotik: Atans 
dunoms atosi ad dagetön kronüli nelaidik; obs ad 
dagetön laidiki. 

Ob nu no golob, äsä utan, kel golom nefümiko; 
no komipob, äsä utan, kel flapom ini lut, 

ab lebatob koapi obik, e damütob oni, dat no ob 
it, du predob votanes, sukubobös! 

KAPIT : X 

No vilob, o svists! das binols neseviks, das 
büröletans valik obsik äbinons dis lefog e das 
valans ätevons da mel, 

e valans peblunedons in lefog ed in mel pro 
Moyses. 

Ons valik efidons zibi lanöfik ot, 

e valans edrinons drinedi lanöfik ot (ibä 
ädrinons se klif lanöfik, kel äketevon ko ons, 
e klif et äbinon Kristus). 

Ab God no eplidom mödikünanis onas, ibä 
pedeifälons in däsärt. 

Atos nu ejenon as sams pro obs, dat no ödesirobs 
dinis badik, äsä ons edunons. 

I no vedolsöd lugodidünans, äsä anans onas! 
soäsä pepenos in bibapenäds: Pöp äseidon oki 
ad fidön e drinön, ed älöädon ad pledön. 

I no dunobsöd nepuedi! äsä anans onas 
enepuedons, ed ün del bal mens teldegkilmil 
efalons. 

I no blufodobsöd Kristusi! äsä anans onas 
eblufodons omi, e päpäridükons dub sneks. 

I no murolsöd! äsä anans onas emurons, e 
pädeidons fa silanan rübükama. 

Atos valik edrefon onis as sams, e pepenon as 
nuned pro obs, kels lifobs ün finod tima. 

Klu utan, kel cedon, das stanon, kälonöd, das no 
falon! 

No blufod votik, äsä ut, kel pötöfon pro men, 
edrefon olis; e God binom fiedik; no odälom, das 
pasufodols löpü fägs olsik, ab ogevom oles 
leigüpü sufod i säditretavegi, sodas ofägols 
ad sufidön ta on. 

Sekü atos, o löfäbs obik! fugolsöd de 
lugodidün! 

Spikob lü ols, asä lü mens täläktik; 
cödolsöd ols it utosi, kelosi sagob! 

Köp, keli benedobs pö danisag, no magon-li 
kobädi ko blud Kristusa? Bod, keli breikobs, no 
magon-li kobädi ko koap Kristusa? 

Ibä binobs boded bal, koap bal, vio mödiks 
binobs; obs valik kompenobs ga pö bod ot. 

Logolsöd lü Yisraelänans stöfiko lüäliks! 
Utans, kels fidons de sakrifots, no kompenons-li 
pö latar? 

Sagob-li nu, das lugod, ud ut, kel pasakrifon 
lugode, binon bos? 

Nö! ab das utis, kelis sakrifons, sakrifons 
diabes, e no Gode, e no vilob, das olabols kobädi 
anik ko diabs. 

No kanols drinön se köp Söla, e se köp diabas; 
no kanols kompenön len tab Söla, e len tab 
diabas. 

U vilobs-li jaludükön Söli? Binobs-li bo 
nämikums ka om? 

Val binon dälik, ab no val binon frutik; val 
binon dälik, ab no val devodükon. 

Nek sukonöd demädi lönik okik, ab uti votana! 

Fidolsöd vali, kel paselon su mitamaket, nendas 
konsien vestigon, va atos dalon! 

Ibä tal e ful onik dutons lü Söl. 

If nenlekredan vüdon olis, e labols klieni ad 
golön, fidolsöd vali, kel paböton oles, nendas 
vestigols, va konsien dälon atosi! 

Ab if ek sagon oles: At binon mit sakrifota; tän 
no fidolsöd de on, demü utan, kel enunädon 
atosi oles, e demü konsien! 

Sagob: demü konsien, ab no diseinob konsieni 
olsik, ab uti votana. Ibä sekü kis livät obik 
mutonöv-li pacödön dub konsien votana? 

If kompenob danöfo pö bos; sekü kis 
palukofob-li täno demü ut, demü kel danisagob? 

Klu, va fidols, va drinols, va dunols bosi votik, 
dunolsöd vali stimü God! 

No skänolsöd yudanis, ni Helänanis, ni komoti 
Goda! 

leigoäsä i ob steifob ad plitön valanis, no 
demü demäd lönik obik, ab demü ut valanas, dat 
padakiponsös! 

KAPIT : XI 

Binolsöd züpans oba, soäsä i ob binob züpan 
Kristusa! 

Lobülob olis, o svists! das pö dins valik 
betikols obi, e das kipedols lovegivotis, soäsä 
elovegivob onis oles. 

Nu vilob, das sevols, das Kristus binom Söl mana 
alik, man binom söl voma, God binom Söl 
Kristusa. 

Man alik, kel pö plekam u pö profetam labom bosi 
su kap jemükom kapi okik. 

Ab vom alik, kel plekof u profetof ko kap no 
petegöl, jemükof kapi okik; ibä leigos, äsva 
herem ofik pideköton. 

If ga vom no tegof oki, leadoföd täno dekötön 
heris okik! If nu vom binof nejönik, if herem 
ofik pedeköton u pedejeifon, leadoföd täno 
tegön kapi okik! 

Ibä man no labom bligi ad tegön kapi okik, bi 
binom mag e glor Goda; du vom binof glor mana. 

Ibä man no edavedom se vom, ab vom edavedof se 
man. 

Ibä man i no pejafom demü vom, ab vom pejafof 
demü man. 

Sekü atos vom mutof labön nämäta medömi su 
kap demü silanans. 

Soeliko in komot ko Söl ni vom nen man binof bos, 
ni man nen vom; 

ibä ebo asä vom edavedof se man, i man edavedom 
se vom, ab val edavedon se God. 

Ols it cödolsöd! Binos-li gidöfik, das vom 
plekof lü God ko kap no petegöl? 

Nat no tidon-li oles, das, if man labom heremi 
lunik, atos binon nenstimik lü om? 

Ab, if vom labof heremi lunik, atos binon stim lü 
of, bi herem lunik pegivon ofe as mäned. 

If ek nu vilon feitön tefü atos: obs no labobs 
kösömoti somik, ni komots Goda. 

Du nu givob oles nomis, no lobülob, das no 
kobikols ad vedön gudikums, ab ad vedön 
badikums. 

Ibä, balido lelilob, das if kobikols in komot, 
das feits dabinons bevü ols, e dilo kredob osi 
sio. 

Ga lüäls difik bevü ols i zesüdons, dat 
sevädikosös, kins bevü ols binons plobiks! 

If nu kobikols in komot, atos no binon säned 
Sölik, 

ibä alan sumon dü fid uti, keli on it ekeblinon, 
e balan blebon faemik, e votan brietikon. 

No labols-li üfo lödis ad fidön e drinön in 
ons? U nestümols-li komotis Goda, e jemükols-li 
utanis, kels no dalabons? Kisi osagob-li oles? 
Olobob-li olis? Demü atos no lobob olis. 

Ibä ob it elelilob de Söl, kelosi i elovegivob 
oles, das Söl: Yesus, ün neit, kü päträtom, 
äsumom bodi, 

e posä idanisagom, äbreikom oni, ed äsagom: 
[«Sumolsöd, fidolsöd!] at binon koap obik, kel 
pabreikon pro ols. Dunolsöd otosi mebü ob»! 

Leigo i äsumom köpi pos fided, ed äsagom: 
«Köp at binon diatek nulik dub blud obik. 
Dunolsöd ai otosi, ven drinols se on mebü ob». 

Ibä alna, das fidols bodi at, e drinols se köp, 
notükols deadami Söla, jüs kömom. 

Klu utan, kel fidon bodi, u kel drinon se köp 
Söla ön mod nedinitik, viodon koapi e bludi 
Söla. 

Vestigoyöd oki it, e fidoyöd so bodi, e 
drinoyöd so se köp! 

Ibä utan, kel fidon e drinon träitölo nensiko 
koapi Söla, kodädon oke micödeti me fid e drin 
oka. 

Sekü atos fibikans e malädikans so mödiks 
dabinons, ed ömans edeadons. 

If obs it idunobsöv dasevo, no pimicödetobsöv. 

Bi nu pamicödobs fa Söl, dagetobs blami, dat no 
pamicödetobsös ko volanef! 

Klu, o svists obik! if kobikols ad fidön, 
stebedolsöd odis! 

If ek faemon, tän fidonöd lomo! dat, ven 
kobikols no kodädolsös oles micödeti! Dinis 
votik oleodükob, ven ukömob lä ols. 

KAPIT : XII 

Tefü tälenüls, o svists! no vilob, das binols 
neseviks tefü ons. 

Sevols, das, ven äbinols pagans, pämofols äsvo 
lü lugods müätik. 

Sekü atos sevädükob oles, das nek, kel spikon 
nämätü Lanal Goda, kanon nemön Yesusi 
blasfämi, e das nek kanon sagön, das Yesus binom 
Söl, äsä dub Saludalanal. 

Nu tälenüls distik dabinons, do Lanal binon ot; 

i düns distik dabinons, do Söl binom ot; 

i duns distik dabinons, do binos God ot, kel 
koedom dabinön vali in valans. 

Alane dasevädükam Lanala pagivom ad frut 
valemik. 

Ibä balane dub Lanal vöd sapa pagivon, votane 
vöd nola dub Lanal ot, 

e votane lekred dub Lanal et, dönu votane 
tälenül sana dub Lanal bal et; 

votane ad duinön milagis, votane ad profetön, 
votane ad distidön lanis, votane ad vögön in 
püks distik, votane ad plänön pükis. 

Atosi valik Lanal baläd ot dunon, du seagivon 
alane ma plid okik tälenüli patik onik. 

Leigoäsä koap ga binon lölot bal, e labon 
limedis mödik, e limeds valik, vio gretik num 
onas binon, fomons koapi bal, so i Kristus binom. 

Ibä ad koap bal obs valik peblunedobs dub Lanal: 
yudans e Helänans, slafans e lelivans. Obs valik 
peprägenobs me Lanal bal. 

Ibä koap i no binädon me limed bal, ab me limeds 
mödik. 

Ifi fut sagonöv: bi no binob nam, no dutob lü 
koap; duton too lü koap. 

Ed ifi lil sagonöv: bi no binob log, no dutob lü 
koap; duton too lü koap. 

If koap lölik binonöv log, kiöpo täno liläm 
binonöv-li? If lölot binonöv liläm, kiöpo 
täno smeiläm binonöv-li? 

Nu God epladom limedis, ali onas patiko ini koap, 
soäsä ävilom. 

If ons valik binonsöv limed bal, kiöpo täno 
koap binonöv-li? 

Ab nu limeds mödik sio dabinons, e koap te bal. 

Log no kanon sagön names: No neodob olis; ni kap 
futes: 

No neodob olis. 

Güo limeds jiniko fibiküns koapa binons 
zesüdiks; 

ed utis, kelis lecedobs limedis läs stimabikis, 
stimobs plüo bundaniko; ed utis, kelis lecedobs 
läs gidöfikis, träitobs plüo gidöfiko; 

limeds gidöfik obas no neodons atosi. God 
ekobopladom ye koapi so, das ägivom limede 
läsöfik stimi plüo gretiki; 

dat teläl no ödavedon in koap, e dat limeds 
ökälons balälo odis. 

If ga limed bal sufon, limeds valik kesufons; ed 
if limed bal geton stimi, tän limeds valik 
kefredons. 

Ols nu binols koap Kristusa, ed alans olas patiko 
limeds oma. 

Bu votans God epladom in komot atanis asä 
paostolanis, telido etanis asä profetanis, kilido 
votanis asä tidalis, fovo utanis, kels duinons 
milagis, kels labons tälenüli sana, kels kanons 
yufön, kels kanons guvön, kels vögons in püks 
distik. 

Valans fägons-li ad binön paostolans? u 
profetans-li? tidals-li? milagiduinans-li? 

u valans labons-li tälenüli sana? u tälenüli 
ad spikön-li pükis distik? ud ad plänön-li 
onis? 

Steifolsöd ad dagetön tälenülis löpikün! Ed 
ojonob oles vegi nog sublimikumi. 

KAPIT : XIII 

If spikoböv pükis menas e silananas, e no 
laboböv löfi, so evedoböv trompet tonädöl u 
sämbal noidülöl. 

If laboböv tälenüli profetama, ed if noloböv 
müsteris valik e nolavi valik, ed if laboböv 
lekredi valik, sodas kanoböv feapladön belis, e 
no laboböv löfi, so binoböv nos. 

Ed if seagivoböv dalabotis valik obik ad 
kosididön pöfanis, ed if lovegivoböv koapi 
obik, dat pofilükoböv, e no laboböv löfi, so 
atos no frutonöv obi. 

Löf binon lunasufälik, binon benädik; löf no 
jaludon; löf no pleidülon; no binon lurogik; 

no dunon negidöfiko, no diseinon gaenäti okik, 
no biedälikon, no cedon bosi badiki; 

no fredon in negid, ab fredon in verat; 

säkusadilon vali; kredon vali; spelon vali; 
sufälon vali. 

Löf pasetikon neföro; profetams, ats no 
ojenöfikons; püks, ats ofinikons; nol, at 
onosikon. 

Ibä nol obsik binon nelölöfik, e profetam obsik 
binon nelölöfik; 

ab ven lölöf ukömon, tän nelölöf ponosükon. 

Ven äbinob cil, äspikob äsä cil; ämeugob 
äsä cil, ätikob äsä cil; ab nü evedob man, 
emoükob utosi, kelos äbinon cilik. 

Ibä logobs nu da lok, äsä in fogs; ab täno 
ologob de logod lü logod; nu sevob nelölöfiko, 
ab täno osevob, äsä i ob pasevob. 

E nu kil at: lekred, spel e löf blibons; ab 
gretikün atas, löf binon. 

KAPIT : XIV 

Besteifolsöd löfi, e steifolsöd ad dagetön 
tälenülis lanöfik, pato ad profetön! 

Ibä utan, kel spikon püki nesevädik, no spikon 
menes, ab Gode; ibä nek suemon oni, ab lanöfo 
spikon vödis müsterik; 

ab utan, kel profeton, sagon menes vödis 
devodükama, troda e stigädama. 

Utan, kel spikon püki nesevädik, devodükon oki 
it; utan, kel profeton, devodükon komotanefi. 

Viloböv, das ols valik spikons pükis nesevädik, 
ab buikumo, das profetols; ibä utan, kel 
profeton, binon völadikum, ka utan, kel spikon 
püki nesevädik, pläsif plänon oni, dat 
komotanef padevodükonös! 

Benö! o svists! if kömoböv lü ols, e spikoböv 
püki nesevädik, fruti kinik blinoböv-li oles, 
if no sagoböv oles plao vödi dasevädükama, u 
vödi nola, u profetami, u lejoni? 

Leigo atos tefon yegis nenlifik, kels tonons: flut 
u zitar; if no tononsöv me vögäds distik, lio 
sevoyöv-li, va flutoy u va ziteroy? 

Ed if trompet tononöv me ton nekleilik, kim täno 
oblümükomöv-li krigio? 

Leigo if me pük no spikolsöv spikädi suemovik, 
lio suemoyöv-li utosi, kelos pasagon? Ibä 
binolsöv, äsä mens, kels spikons in vien. 

So bo sots mödik pükas dabinons in vol, e non 
onas no labon vögädi lönik okik. 

If nu no nolob sinifi püka et, binoböv lo utan, 
kel spikon, barbaran, e spikölan lo ob barbaran. 

Klu i ols, if steifols ad dagetön tälenülis 
lanöfik, steifolsöd täno ad beno distükön 
olis pö devodükam komota! 

Demü atos utan, kel spikon püki nesevädik, 
plekonöd, das fägonös ad plänön oni! 

Ibä if plekob in pük nesevädik, tän lan obik 
sio plekon, ab täläkt obik no kompenon pö atos. 

Lio nu din stadon-li? Vilob plekön me lan obik, 
ab vilob i plekön me täläkt obik; vilob 
psamikanitön me lan obik, ab vilob i 
psamikanitön me täläkt obik. 

Ibä, ven sagol me lan olik benedi, lio täno 
utan, kel pladülon topi komunana, osagon-li eli 
so binosös! pos danisag? bi no sevon utosi, 
kelosi sagol. 

Sio sagol verätiko benedi, ab votan no 
padevodükon. 

Danob Godi, das spikob pükis mödikum ka ols, 

ab in komot vilob spikön buikumo vödis lul me 
täläkt obik, ka milis in pük nesevädik. 

O svists! no vedolsöd täläkto cils! ab 
binolsöd lo bad as cils, e vedolsöd täläkto 
daülans! 

In lonem pepenos: Dub mens, kels spikons pükis 
votik, e dub lips votik ospikob lü pöp at, ed 
igo so no odalilons obi, Söl sagom. 

E so püks binons mal no pro utans, kels 
lekredons, ab pro utans, kels no lekredons; 
profetam ye no binon pro nenlekredans, ab pro 
lekredans. 

If nu komotanef lölik kobikon, e valans spikons 
pükis nesevädik, tän utans, kels binons 
komuniks u nenlekrediks e nükömons, no 
osagons-li, das spikols äsä lienetans? 

If ye valans profetonsöv, tän nenlekredan u 
komunan, kel nükömon, pasüadükon fa valans, e 
pacödon fa valans; 

utos, kelos peklänedon in ladäl onik, onotikon, 
e so ofalon sui logod okik, ed okulton Godi, bi 
dasevon, das God binom jenöfiko in zänod olas. 

Lio nu din binon-li? o svists! If kobikols, tän 
alan olas labol psami, lejoni, püki, paokalüpi, 
pläni; val binonöd ad devodükön! 

If spikoy in pük nesevädik, tän atos jenonöd 
fa pösods tel u mödiküno kils, turniko, e bal 
plänonöd osi! 

If plänan no dabinon, tän seilonöd in komot, e 
spikonöd pro ok it e pro God! 

Profetans tel u kils spikonsöd, e retans 
cödonsöd verati vödas onsik! 

If bos padasevädükon eke, kel komon, tän 
balidan seilonöd! 

Ibä ols valik, bal pos votik, kanols profetön, 
dat valans lärnonsös e patrodonsös! 

E lans profetanas binons sumätöfü profetans, 

ibä God no binom God brula, ab püda, äsä in 
komots valik saludanas. 

In komots voms olsik mutofs seilön, ibä spikam 
no pedälon ofes; mutofs sumätöfön, soäsä i 
lonem büdülon. 

If vilofs lärnön bosi, tän mutofs begön osi 
lomo himatanes lönik oksik. Ibä binos 
nepötöfik lü voms ad spikön in kobikams 
komota. 

U vöd Goda ekömon-li de ols, ud ekömon-li lü 
ols? 

If ek lecedon oki profetani u menilanöfik, tän 
dasevonöd, das utos, kelosi penob oles, binon 
büd Söla! 

If nu ek no sevon osi, tän bleibonöd no sevön 
osi! 

Klu, o svists! besteifolsöd profetami, e no 
neletolsöd ad spikön in püks nesevädik! 

Val jenonöd pötöfiko e leodiko! 

KAPIT : XV 

Nu notükob oles, o svists! gospuli, keli epredob 
oles, keli i elüsumols, ed in kel laidälols, 

dub kel i padakipols, if ekipedols vio epredob oni 
oles, pläsif elekredols vaniko. 

Ibä bu val elovegivob oles utosi, kelosi 
elelilob, sevabo das baiädü penäds bibik 
Kristus edeadom pro sinods obsik, 

das pesepülom, e baiädü penäds elelifikom tü 
del kilid, 

das epubom lo Cephas, e fovo lo degtelanef. 

Pos atos epubom leigüpiko lo svists plu lultum, 
kelas mödikünans nog lifons, ed anans edeadons. 

Pos atos epubom lo Iacobus, fovo lo paostolans 
valik, 

e fino, äsva lo tusuniko-pemotölan, i lo ob. 

Ibä binob pülikün paostolanas, kel no digädob 
ad panemön paostolan, bi epöjutob komoti Goda. 

Ab dub benäd Goda binob utan, kel evedob, e 
benäd obe pelegivöl no ebinon vanik, alo 
etöbidob mödikumo, ka oms valik, sevabo no ob, 
ab benäd Goda, kel äbinon ko ob. 

U va ob, u va votans, obs epredobs so, ed ols 
elüsumols osi lekrediko. 

If nu papredos, das Kristus pelelifükom se 
deadam, lio semans olas kanons-li sagön, das 
lelifikam se deadam no dabinon? 

If lelifikam se deadam no dabinon, tän Kristus i 
no pelelifükom, 

ed if Kristus no pelelifükom, tän ga pred obsik 
no labon siämi, ed i lekred olsik binon täno 
vanik. 

Tän i klülädos, das äbinobs temunans dobik ta 
God, bi etemunobs dö God, das elelifükom 
Kristusi, keli no elelifükom, üf deadans no 
palelifükons. 

Ibä if deadans no palelifükons, tän i Kristus 
no pelelifükom, 

ed if Kristus no pelelifükom, tän lekred olsik 
binon vanik, tän nog stadols in sinods; 

tän i utans epäridikons, kels edeadons in lekred 
Kristusa. 

If spelobs te pro lif at in Kristus, tän binobs 
miserabiküns menas valik. 

Nu ye Kristus pelelifükom se deadans; evedom 
balid deadanas at. 

Leigoäsä dead edavedon dub men, i lelifikam se 
deadam edavedon dub men. 

Ibä leigoäsä valans, as posbinans de Adam 
deadons, i valans lü Kristus dutöls olelifikons. 

Alan ma kedot okik. Bu val Kristus, täno utans, 
kels dutons lü Kristus timü köm omik; 

pos atos fin obinon, ven ulovegivom regäni Goda 
ä Fate, posä unosükom reigi, nämädi e nämi 
alikis. 

Ibä mutom regön jüs udoseitom neflenis valik 
disi futs okik. 

Neflen lätik, kel panosükon, dead binon. 

Ibä edoseitom vali disi futs okik. Ven sagom, das 
val binon sumätöfü om, tän kleilos, das om, 
kel esumätöfükom ome vali, pepläom se atos 
valik. 

E ven val usumätöfon lü om, tän i Son it 
osumätöfikom lü om, kel esumätöfükom vali 
lü om, dat God binomös val in dins valik. 

Kisi üfo utans ojafädons-li, kels ekoedons 
blunedön okis demü edeadölans? If deadans leno 
palelifükons, sekü kis pablunedons-li üfo demü 
deadans? 

Pro kis riskädikobs-li üfo tü düp alik? 

Deadob vo tü del alik, if dalob pleidülön dö 
kobäd ko ols in Kristus: Yesus, Söl obsik. 

If ob, ma ced menik, ekomipob in Ephesus ta nims 
sovadik, fruti kinik atos givon-li obe? If deadans 
ga no palelifükons, tän fidobsöd e drinobsöd, 
ibä odelo odeadobs! 

No pölolsöd! spikots badik rübükons südis 
gudik. 

Gebädolsöd pötiko tikäli saunik olsik, e no 
sinolsöd! Semans ga nelabons sevi Goda; sagob osi 
ad jemükön olis. 

Ab osäkoy: Lio deadans polelifükons-li? Ko koap 
kinik osüikons-li? 

O ol: fopan! i ut, keli sovol, no lifikon dönu, 
pläsif edeadon, 

ed ut, keli sovol, no binon koap, kel odavedon, ab 
teiko gran grena seimik, 

e God givom nu one koapi ma plid okik, efe side 
alik koapi lönik onik. 

No mit alik binon ot, ab mit mena binon distik de 
mit nima, e mit fita binon distik de mit böda. 

So i koaps sülik dabinons e koaps talik, ab glor 
koapas sülik diston de taliks. 

Glor sola diston de ut muna, e de ut stelas. Igo 
glor stela bal diston de ut votika. 

Soik i lelifikam deadanas binon. Bos, as koap 
nelaidik pasovon, ed as koap laidik palelifükon. 

Bos, kel binon necädik pasovon, e bos, kel binon 
glorik lelifikon; bos, kel binon fibik pasovon, e 
bos, kel binon nämik lelifikon. 

Koap sänsüelik pasovon; koap lanöfik 
palelifükon. Äsä koap sänsüelik dabinon, i 
koap lanöfik dabinon. 

So i pepenos in bibapenäd: Men balid: Adam 
ävedom lan äliföl (ed Adam lätik lanöf 
lifüköl); 

lanöf no davedon balido, ab ut, kel binon 
sienovik, pos atos lanöf kömon. 

Men balid se tal binom talik; men telid: Söl 
binom se sül. 

Äsä talikan binon, talikans binons, ed äsä 
sülikan binon, i sülikans binons. 

Leigo äsä epolobs magi talik, opolobs i magi 
sülik. 

Atosi sagob oles, o svists! das mid e blud no 
kanons gerön regäni Goda, e das nelaid no geron 
laidi. 

Ekö! sagob oles müsteri, no obs valik odeadobs, 
ab obs valik poceinobs, 

ün timül nedilovik, pö tonäd lätik posuna. 
Ibä posun otonon, e deadans olelifikons laidio, 
ed obs poceinobs. 

Ibä nelaid muton klotön oki me laid, e deadöf 
muton klotön oki me nedeadöf. 

Ven nu nelaid at ukloton oki me laid, e deadöf at 
ekloton oki me deadöf, tän vöd pepenöl 
ojenöfikon: Dead peslugon pro vikod. 

O dead! kiöpo stigäd olik binon-li? O höl! 
kiöpo vikod olik binon-li? 

Stigäd deada nu sinod binon, e näm sinoda lonem. 

Dan binonös lü God, kel givom obes vikodi dub 
Söl obsik: Yesus Kristus! 

Klu, o svists palöföl obik! Binolsöd 
laidäliks, nemufiks ed ai töbidiks pö vobod 
Söla, bi sevobs, das vob olsik in kobäd ko Söl 
no binon vanik. 

KAPIT : XVI 

Tefü käded nu pro saludans, mutols dunön, äsä 
ebüdülob pro komots Galatiyäna. 

Tü del balid viga alan olas spälolöd e 
kipedolöd ma benastad olik bosi, dat käded no 
nog jenonös, ven kömob! 

Ven ukömob lä ols, olesedob utanis, kelis 
konfidols ko peneds lü Hierusalem ad loveblinön 
usio givotis olsik. 

If digädos töbi, das ob it golob, tän ogoloms 
kobü ob. 

Okömob lä ols, ven udutävob Makedonäni, ibä 
otävob da Makedonän. 

Ostebob bo lä ols, ud igo olifädob nifüpi. So 
kanols dugädön obi utöpio, kö otävob. 

Ibä nu no vilob logön olis te beigolölo, ab 
spelob ad stebön dü tim anik lä ols, if Söl 
dälom osi. 

Blibob in Ephesus jü pint. 

Yan gretik e nämöfik vo maifon pro ob, e taans 
mödik dabinons. 

Ven nu Timotheus kömom, kudolsöd täno, das 
senälom lomöfi lä ols, ibä dunom vobodi Söla, 
äsä ob; 

tän nek ludigidonöd omi! Sedugädolsöd omi 
püdo, dat kömomös lü ob! ibä spetob omi ko 
svists. 

Tefü Apollo: hisvist, estigädob omi vemo ad 
golön ko svists lü ols; ab no labom veriko 
klieni ad golön nu lü ols; okömom, ven plidom 
osi. 

Galolsöd, laidälolsöd in lekred, binolsöd 
manöfiks e nämiks! 

Utos valik, kelosi dunols, jenonöd in löf! 

Sevols, o svists! domi ela Stephanas, kel äbinom 
balidan in Lagayän, e kel egebidükom oki düne 
saludanes. Nu lebegob oles, 

das sumätöfükols olis lo mens somik, e lo utans 
valik, kels kevobons e ketöbidons ko ons. 

Nu fredob dö kom ela Stephanas, ela Fortunatus ed 
ela Achaicus; ibä eläfulükoms utosi, in kelos 
äläsols. 

Ibä eklietoms e lani obik e lanis olsik. 
Digidolsöd kludo menis somik! 

Komots ela Asia glidons olis. Aquila e Prisca ko 
komotans, kels kobikons in dom onsik, sedons oles 
glidis mödik nämätü Söl. 

Svists valik glidons olis. Glidolsöd odis ko kid 
saludik! 

Glid patik de ob: Paulus. 

Malediti utane, kel no löfon Söli: Yesus 
Kristus! Marana tha! [O Söl obas, kömolös!] 

Benäd Söla: Yesus Kristus binonös ko ols! 

Löf obik nämätü Kristus Yesus binon lä ols 
valik! So binosös! 

(Pened balid at elanes di Corinthus pepenon in 
Philippi fa Stephanas, Fortunatus, Achaicus e 
Timotheus). 

PENED TELID DE PAULUS ELANES DI CORINTHUS 

KAPIT : I 

Paulus: ma vil Goda paostolan Yesusa: Kristus, e 
hisvist: Timotheus komote Goda in Corinthus, ed i 
saludanes valik in Lagayän lölik. 

Benäd e püd binonsöd lü ols dub God: Fat obas 
e Söla: Yesus Kristus! 

Palelobomöd God ä Fat Söla obsik: Yesus 
Kristus, Fat miseröl ä God mu trodöl, 

kel trodom obis pö dränäl valik obsik, sodas 
kanobs trodön utanis, kels sufons dränäli 
alseimik me trod, me kel obs it petrodobs fa God. 

Ibä, leigoäsä suf Kristusa edrefon bundano 
obis, so i petrodobs bundano fa Kristus. 

Va nu padränälobs, binos ad trod e beat olas, 
kelos davedon in sufäl sufa ot, keli mutobs 
sufön, e spel obsik in ols binon fümik; u va 
patrodobs, binos ad trod e beat olas, 

bi sevobs, das leigoäsä kompenols pö suf, so i 
kompenols pö trod. 

Ibä no vilobs vedükön olis nesevikis, o svists! 
dö dränäl obas in Asia; bi us pefledobs me töb 
mu vemik, kel ätuikon tefü näm obsik, sodas 
ädäsperobs, va ökanobs dakipön lifi. 

Si! ispetob ya ninälo deadacödeti, dat no 
ökonfidobs obis it, ab Godi, kel lelifükom 
deadanis, 

kel esavom obis se deadamariskäd so gretik, e nog 
ai savom, ed obs de om spelobs, das osavom fovo 
obis, 

du i ols kevobols benü obs dub plek olsik, dat 
demü legivot benädik obes pegevöl, mödikans 
danonsös gönü obs! 

Ibä pleidülobs ga, das konsien obsik temunon, 
das ekosädobs balugiko e ko stedäl lo God, no ko 
sap midik, in vol, e pato ko ols. 

Ibä no penobs oles bosi, äsä utosi, kelosi 
sevols e suemols, e spelob, das osuemols osi 
lölöfiko; 

leigoäsä ya esuemols obis diliko: das 
pleidülols demü obs, leigoäsä pleidülobs 
demü ols ün del Söla: Yesus. 

E pö konfid at, ävilob büiko kömön lü ols, 
dat dagetolsös legivoti benädik telid, 

e dutevön ve zif olsik lü Makedonän, e täno 
golön dönu lü ols, ad posedugädön fa ols lü 
Yudän. 

Ebinob-li tän läcerik, ven ävilob dunön atosi? 
ud edesinob-li atosi, soäsä dunoy suvo osi; das 
ädesinob ninälo nu ad dunön, täno ad no dunön 
osi? 

Äsä God binom fiedik, i vöd obsik lü ols no 
äbinon nu: si! e täno: nö! 

Ibä pö Son Goda: Yesus Kristus, kel penotükom 
bevü ols fa ob, Silvanus e Timotheus, no äbinos 
sio e no, ab pö om äbinos ai sio. 

Ibä proms valik Goda binons in om siiks, e sekü 
atos sagobs: So binosös! stimü God. 

Utan, kel nu yümätom obis ko ols in Yesus, e 
leüledom obis, binom God, 

ed estäpedom sui obs snili okik, ed egivom 
ladäles obsik as penot Lanali okik. 

Nu lüvokob Godi asä temunani lo lan obik, das ad 
spalön oles, 

no nog egolob lü Corinthus; 

efe no ad bemastön lekredi olsik; binobs güo 
kekompenans pö fred olsik; ibä laidälols in 
lekred. 

KAPIT : II 

Nu isludob ad no kömön dönu glumo lü ols. 

Ibä if glumükob olis, kin dabinon-li üfo, kel 
kanon fredükön obi, äsä utan, kel peglumükon 
fa ob? 

Ed atosi epenob ebo oles, ad no tuvön pö köm 
obik glumi de utans, kels mutons fredükön obi, 
bi labob konfidi in ols valik, das fred obik i 
binon fred olas valik. 

Ibä epenob oles ko drens mödik, se dränäls e 
töböfs valasotiks ladäla, no dat glumikolsös, 
ab dat sevolsös löfi gretik, keli senälob pro 
ols! 

If ek nu ekodon glumi, tän no eglumükon te obi, 
ab i dilo (ad no tuükön) olis valik. 

Pro soman blam de pluamanum saidonös! 

sodas nu güo pardolsös e trodolsös buikumo oni, 
dat no päridikonös sekü glum tu gretik! 

Sekü atos konsälob oles ad gevön one löfi 
olsik. 

Ibä diseinü atos epenob oles, dat sevobös 
natäli olsik, va binols lobediks in dins valik! 

Kine pardols bosi, ome i ob pardob osi; ibä if 
epardob bosi, tän edunob atosi demü ols, äsva 
stadob lo Kristus; 

dat no pabemastobsös fa diab! ibä no nesevobs 
zeilis omik. 

Ven äkömob ini Troas ad notükön gospuli 
Kristusa, e do yan pimaifükon obe fa Söl, 
ninälo no älabob takedi, bi no ätuvob us blodi 
obik: Titus, 

e, posä ileditob de elans di Troas, ädetävob 
lü Makedonän. 

Dani lü God, kel koedom levikodön obis nämätü 
Kristus, e sevädükom valöpo dub obs benosmeli 
lejona omik! 

Ibä binobs benosmelasakrifot Kristusa lü God pro 
utans, kels padakipons, e pro utans, kels 
päridikons; 

pro atans benosmel deada pro deadam, e pro etans 
benosmel lifa pro lifans. E kin fägon-li ad atos? 

Obs, ibä no selobs, äsä mödikans dunons, vödi 
Goda, ab spikobs stedäliko, äsvo se God, lo God, 
in Kristus. 

KAPIT : III 

Primobs-li dönu ad komandön obis it? U 
neodobs-li bo, äsä mens semik, komandapenädis 
pro ols u de ols? 

Penäd obsik ols binols; penäd, kel pepenon ini 
ladäls obsik, kel sevädon pö mens valik e 
pereidon fa valans. 

Vö! kleilos, das binols penäd Kristusa, kel 
pelauton in dün obsik, kel no pepenon me nig, ab 
me Lanal Goda lifik; no sui stons, ab sui stons 
midik ladäla. 

Konfidi at nu labobs dub Kristus pö God. 

No binos, das fägobs se obs it ad datikön bosi, 
äsva atos süikon se obs it, ab fäg obsik kömon 
se God, 

kel efägükom obis ad binön dünans diateka 
nulik, no diateka tonatas, ab lana; ibä tonat 
deidon, lan lifükon. 

Ven nu dün bosa deadöfik me tonats sui stons 
peglivöla evedon bos glorik, sodas cils 
Yisraeläna no äkanons sufidön logami logoda ela 
Moyses, demü nid logoda omik, kel omoikon; 

dün lana no obinon-li täno nog glorikum? 

Ven ga dün bosa, kel pemicödon, binon glorik, 
vio plüo bundaniko dün bosa gidik opluon 
leigodü on in glor! 

E glor et igo omoikon demü glor mu gretikum at. 

Ven nu nelaidikos binon glorik, vio plüo 
mödikumo laidikos binon glorik! 

Bi nu labobs speli somik, spikobs vemo nenplafiko, 

e no dunobs, äsä Moyses, kel äpladom veali sui 
logod okik, dat cils Yisraeläna no ölogons, ad 
kis nelaidikos öfinikon. 

Ab tikäl onsik edölikon. Ibä jü atim pö reid 
diateka vönik veal ebleibon seatön, no 
pemoükon, ibä pas palivükon fa Kristus. 

Ab jü atim, ven el Moyses paloreidon, veal seaton 
su ladäls onsik: 

Ven äflekom oki lü Söl, veal pämotovon. 

Söl nu binom Lanal, ed utöpo, kö Lanal Söla 
binon, lib dabinon. 

Obs valik nu, kels labü logod pesävealöl logobs 
äsä in lok glori Söla, cenobs mago de glor bal 
ad glor votik dub näm Lanala Söla. 

KAPIT : IV 

Demü atos, nü pemiserobs e labobs düni at, no 
säkuradikobs, 

ab eklemobs dinis jemodik, ad duinön käfodis ud 
ad dobükön vödi Goda, ab komandobs obis, dubä 
notükobs verati, yufidölo konsienis valik menas 
lo God. 

Ed if gospul obsik binon klänedik, tän binon 
klänedik pro utans, kels opäridikons, 

pö nenlekredans kelik god timäda at 
ebleinälükon täläktis onas, dat no ölogonsös 
nidi gospula glora Kristusa, kel binom mag Goda. 

Ibä no predobs obis it, ab Kristusi: Yesus, 
Söli, du obs binobs dünans olsik demü Yesus. 

Ibä God, kel esagom, das se dag lit ostralon, 
estralom ini ladäls obsik, dat ölogobsös glori 
Goda in logod Yesusa: Kristus! 

Ab dalabobs divi at in gefs taimik, dat 
klülädosös, das näm plödakösömik obsik 
binon se God, e no se obs! 

In dins valik padränälobs, ab no 
peditretülükobs; no sevobs säditretamedi, ab no 
däsperobs; 

papöjutobs, ab pö riskäd no palüvobs; 
padojedobs, ab no paperädükobs; 

ai labobs deadi Yesusa in koap obsik, dat i lif 
Yesusa sevädikonös in koap obsik! 

Ibä, du lifobs, palovegivobs demü Yesus 
laiduliko deade, dat i lif Yesusa sevädikonös in 
mid deadöfik obas! 

Somo dead vobedon in obs, e lif in ols. 

Bi nu labobs lüäli ot lekreda ma utos, kel 
pepenon in bibapenäd: Elekredob, sekü atos 
espikob, i obs lekredobs, e spikobs sekü atos, 

bi sevobs, das om, kel elelifükom Yesusi, i 
olelifükom obis ko Yesus, ed opladobs obis ko ols 
lo om. 

Ibä val jenon demü ols, dat dub benäd bundanik 
mödikanes, dan gretikumonös ad glorükam Goda! 

Sekü atos no säkuradikobs, alo, ifi men plödik 
obas päridikon, men ninälik nulikon aldeliko. 

Ibä dränäl leitöfik atimik prodon mödoti 
laidüpik mu bundaniki glora, 

bi no demobs dinis logädik, ab nelogädikis, ibä 
dins logädik binons nelaidiks, e dins nelogädik 
laidüpiks. 

KAPIT : V 

Sevobs, das ven tänad taledik obsik pasäregulon, 
labobs de God lödi laidüpik no me nams pebumöli 
in süls. 

E du nog binobs in at, seifobs sekü desir ad 
paklotön me löd sülik, 

bi jenöfo i dub klotam at no obinobs nüdiks. 

Ibä obs, kels binobs in tänads, seifobs vemo, bi 
no vilobs pasäklotön, ab paklotön, dat deadöf 
paslugonös dub lif! 

Utan, kel epreparom obis ad atos binom God, kel 
egivom obes i panoti lanana. 

Sekü atos labobs ai kuradi gudik, ifi sevobs, das 
dü tim, kü stebobs in koap, stebobs plödü 
Söl; 

(ibä zigolobs in lekred, ab no in logamov), 

labobs nu kuradi gudik, e buükobs ad segolön se 
koap e lügolön lü Söl. 

Demü atos labobs stimiäli, va binobs in lomän u 
plödü lomän, ad plitön omi. 

Obs valik mutobs ga dajonön obis foi cödalastul 
Kristusa, dat alan obas dagetonös dilodi okik, ma 
utos, kelosi edunon in stad koapik, va atos binon 
gudik u badik. 

Bi kludo sevobs dredi Söla, süadükobs menis, ed 
obs pasevädükobs fa God; e nu spelob, das 
pasevädükobs i in konsien olas. 

No komandobs obis it dönu oles, ab givobs oles 
pöti ad pleidülön demü obs, dat labolsös bosi 
ad sagön utanes, kels pleidülons demü dins 
logamovik, ab no demü uts ladöfa! 

Ibä if stadobs plödü tikäl, atos jenon stimü 
God; ed if binobs süeniks, atos binon frutü ols. 

Ibä löf Kristusa müton obis ad tikön, das if 
balan edeadom pro valans, tän valans edeadons. 

Ed edeadom pro valans, dat utans, kels lifons, no 
olifonsöv pro oks it, ab pro om, kel edeadom, ed 
elelifikom pro ons. 

Klu denu no sevobs plu eki ma mid; e do esevobs 
Kristusi ma mid, nu no plu dunobs atosi. 

Klu, if ek binon in Kristus, evedon täno jafäb 
nulik: vönäd epasetikon, e val vo evedon nulik. 

Atos valik edavedon se God, kel erekosilom obis ko 
ok dub Yesus: Kristus, kel ekonfidom obes düni 
rekosila, 

bi God erekosilom dub Kristus volanefi, dubä no 
äkalükom one midunis onik, ed egevom obes vödi 
rekosila. 

Dub Kristus nu binobs lesedäbs, äsva God it 
medamü obs meibom olis. Lebegobs oles nämätü 
Kristus: Rekosilolsöd olis ko God! 

Om, kel no esinom peträitom demü obs, äsva 
esinom; dat pögidükobs fa om lo God. 

KAPIT : VI 

Bi nu binobs kevobans, dabegobs, das no egetols 
vaniko benädi Goda. 

(Ibä sagom: Ün tim plitik elilidob oli, e tü 
del dabena eyufob olis. Ekö! nu binos tim plita; 
ekö! nu binos del dabena). 

Kodobs pö dinäd no bal skäni anik, dat 
kultipläg no pablamonös! 

ab in dins valik kondötobs as dünans Goda: pö 
sufäl mödasotik, dränäl, ditret, teifül, 

batams, fanäbams, volut, letöbid, neitogal, cun, 

medü pued, nol, lunasufäl, flenöf, lüäl 
saludik, löf stedälik, 

dub predam verata, dub näm Goda, ko vafs, me kels 
komipoy pro gid, e demü tatak e demü jelod, 

zänodü stim e lunof, blam e lob, va palecedobs 
as cütans ud as veratiälans, 

as nesevädans ud as sevädans, as deadölans ud, 
ekö! äs obs, kels lifobs, kels palepönobs e ga 
no pedeidobs, 

kels glumobs, e ga ai fredobs, kels binobs 
pöfiks, e ga liegükobs mödikanis, kels binobs 
nedalabans e ga labobs vali. 

Emaifükobs mudi pro ols, o elans di Corinthus! 
spad dabinon in ladäl obsik. 

No labols spadi nabik in obs, ab ols binols 
smalaladäliks. 

Bläfolsöd nu atosi! (spikob oles äsä lü cils 
obsik); spadolsöd i ols pro obs in ladäl olsik! 

No balädolsöd ko nenlekredans! ibä komun kinik 
dabinon-li bevü gid e negid? rölet kinik 
dabinon-li bevü lit e dag? 

Kisi Kristus ed el Beliar laboms-li kobädiko? U 
kisi lekredan e nenlekredan labons-li kobädiko? 

Lio nu tem Goda lönedon-li lä lugods? Binobs ga 
tem Goda liföl, äsä God sagom: Olödob in ons, 
ed okosädob ko ons; obinob God onas, ed ons 
obinons pöp obik. 

Segololsöd kludo se zänod onas, soalükolsöd 
olis! Söl sagom, no doatolsöd neklinikosi! ed 
olasumob olis. 

Ed obinob Fat pro ols, ed ols obinols sons e dauts 
pro ob, Söl: Valanämädal sagom. 

KAPIT : VII 

Bi nu labobs promis at, o löfäbs! klinükobsöd 
obis it de miot alik mida e lanöfa, e 
lölöfükobsöd saludükami obas in dred Goda! 

Spadolsöd pro obs in ladäl olsik! Eträitobs 
neki negidiko, epäridükobs neki, ecütobs neki 
tuflagedo. 

No sagob atosi ad micödön olis; ibä ya büo 
esagob, das binols in ladäls obsik ad deadön 
kobo ud ad lifön kobo. 

Spikob vemo stedäliko lü ols, pleidülob vemo 
dö ols; fulob me trod, e fred bundanon in obs pö 
dränäl valik obas. 

Ibä ven ikömobs ini Makedonän, leno elabobs 
takedi, ab äteafülobs in tefs valik: plödo 
komip ädabinon, e ninälo dred. 

Ab God, kel trodom mükikanis, ägevom obes trodi 
dub köm de Titus; 

e no te dub köm omik, ab i dub trod, keli etuvom 
lä ols, du änunom obes dö desir olsik, dö viam 
olsik, dö lanäl olsik demü ob, sodas äfredob 
plüo mödikumo. 

Das eglumükob olis dub pened obik, atosi no 
lepidob; ed ifi ilepidob osi (ibä logob, das 
pened et eglumükon olis, ifi atos ejenon pro tim 
brefik), 

nu fredob, no bi peglumükols, ab bi dub glum et 
edagetols dasevi; ibä eglumikols ma plid Goda, 
sodas leno elabols dämi kodü obs. 

Ibä glum ma vil Goda dugon ad lecen nenlepidik 
lü beat, du glum volädik kodon deadi. 

Ibä ekö! kiogretik glum at ma vil Goda esüükon 
pö ols! paologi, skani, dredi, desiri, zili, 
pönidi! Pö val ejonols, das binols kliniks in 
din at. 

Nu no epenob oles ad spikön dö utan, kel 
enegidükon, ni dö negidükäb, ab ad notükön 
lo God kälöfi, ko kel edunols gönü obs. 

Sekü atos petrodobs. E lä trod at obas, fredob 
nog mödikumo dö fred ela Titus, bi lanöf omik 
piklieton fa ols valik. 

Ibä, if epleidülob lä om boso dö ols, tän nu 
no binob jemik, bi leigo val, keli esagobs oles 
ebinon veratik, so i pleidül obsik lä Titus 
eklülädon binön veratik. 

E meugom plüo lü ols, nü memom lobedi olas 
valik, vio egetedols ko dred e drem omi. 

Fredob, das dalob konfidön olis in dins valik. 

KAPIT : VIII 

Sevädükobs nu oles, o svists! benädi kinik God 
egivom komotes Makedonäna: 

pö dadämükam gretik dub dränäl, äfredons 
bundaniko, e to pöf susgretik okas ejonülons 
liegöfi ladäla stedälik okas; 

ma fäg, si! (dalob sagön) sus fäg, oksao 

ebegons mu draniko obes göni, ad dalön kompenön 
pö yuf pro saludans, 

e no edunons te utosi, kelosi äspelobs, ab 
egivons okis it, büiko Söle, täno obes ma vil 
Goda. 

So estigädobs eli Titus ad lölöfükön göni 
et, keli primo igivom oles. 

Klu leigoäsä bundanols in dins valik, in lekred, 
in vöd, in sev, in kälöf pö dins valasotik, in 
löf olsik pro obs, spelob, das bundanols i pö 
givot at. 

No sagob atosi as büd, ab te ad bluföfükön, 
leigodü zil votanas, stedäli löfa olsik. 

Sevols ga benädi Söla obsik: Yesus Kristus, das 
om, kel äbinom liegik, evedom pöfik demü obs, 
dat liegikolsös dub pöf omik! 

Gevob te cedi obik in din at, ibä atos binon 
frutik lü ols, kels pas bü yel bal eprimols no 
te ad dunön osi, abi ad vilön osi! 

Benö! ledunolsöd nu duni, dat ledun baiädonös 
ko klien vila olsik, efe se ut, keli dalabols! 

Ibä if klien dabinon, tän givot ma ut, keli 
dalaboy, binon benokömik, no ma ut, keli no 
dalaboy. 

Ibä no jenosös, das säditretikam binon pro 
votan, e ditret pro ols, ab das dalab binon 
leigik, e das ut, keli labols ün tim gönik 
bundaniko, pagebon pro def votanas! 

dat i bundan votanas, pagebädonös pro def olsik, 
sodas leig davedonös! 

Soäsä pepenos: Utan, kel älabon mödiko, no 
älabon tu mödiko, ed utan, kel älabon 
nemödiko, no älabon tu nemödiko. 

Danob nu Godi, das egevom zili ot pro ols ini 
ladäl ela Titus, 

sodas älilidom dabegi obik, ed ätävom okao 
leziliko lü ols. 

Ko om elesedobs hisvisti, kel palobom in komots 
valik demü predam omik gospula. 

(E no te atos. Pedavälom i fa komots as ketävan 
obsik pö löfavobod, keli dunobs ad glorükam 
Söla it, e bai vip obas). 

Dunobs so, dat nek miniludükonös obis demü 
givots bundanik, kelis loveblinobs. 

Ibä kälobs benorepüti obas, no te lo Söl, ab i 
lo mens. 

Elesedobs ko oms i hisvisti votik obsik, keli 
eseivobs suvo pö jenets mödik as man zilik, kel 
nu binom nog mödiko zilikum sekü konfid gretik 
okik in ols. 

Va tefos eli Titus: kekompenan obik ä kevoban pro 
ols, u va tefos hisvistis obsik: lesedäbs 
komotas, binoms glor Kristusa. 

Jonülolsöd täno lo komotans löfi olsik, e 
blöfi, das epleidülobs gideto lo oms demü ols! 

KAPIT : IX 

Binos ga nezesüdik lü ob ad penön oles tefü 
yufiduin pro saludans. 

Ibä sevob klienöfi olsik, demü kel epleidülob 
tefü ols lo Makedonänans. Äsagob ones, das 
Lagayän ya äblümon bü yel bal; e zil olsik 
estigädon mödikanis. 

Lesedob kluo hisvistis, dat pleidül obsik tefü 
ols no binonös nenkodik in dinäd at, e dat 
jenöfo, äsä esagob, blümolsös! 

Voto, if Makedonänans anik okömonsöv bo ko ob, 
e no otuvonsöv, das binols blümiks, obs (u 
buikumo: ols) pojemükobsöv dinädü konfid at 
obas. 

Demü atos ecedob osi zesüdiki ad stigädön 
hisvistis ad büogolön lü ols, ed ad koedön 
blümükön legivoti benedik büo pinotädöli, 
sodas binon blümik as givot benedik e no as givot 
lavarana. 

Betikolsöd: Utan, kel sovon späliäliko, oklopom 
i späliäliko; utan, kel sovon giviäliko, 
oklopon i giviäliko! 

Ek dunonöd kludo, soäsä edesinon ninälo, no ko 
pid u sekü müt! ibä God löfom givani 
fredaladälik. 

God fägom ad gevön oles bundaniko gönodi alik, 
sodas ols it, in tefs valik dalabölo saidiko, 
labols bundani pro vobod gudik alik. 

Soäsä pepenos: Eseastürülom, ed egivom 
pöfanes; gid omik dulon laidüpio. 

Om, kel blünom sovane sidi, e givom one bodi as 
zib, olegivom oles sidi, omödükumom oni, ed 
obundanükom sekis gida olsik. 

So obinols in tefs valik saidiko liegiks pro 
benods valik, kels ovobedons medamü obs danöfi 
lü God. 

Ibä föl kultiduina at no binon te läfulükam 
defa saludanas, ab labon sinifi gretikum dub 
danems mödik lü God. 

Ibä dubä ebenosufols blufi pö yufiduin at, 
lelobons Godi, demü lobed olsik lü lekoef olsik 
gospula Kristusa, e demü stedäl olsik in kompen 
ko ons e ko valans. 

Ed in pleks pro ols, ledesirons lü ols demü 
benäd susgretik Goda lü ols. 

God padanomöd demü legivot nesagovik oka! 

KAPIT : X 

Ob it, Paulus, kel binob-la mükik komü ols, e 
kuradik fagü ols, nämätü sofäl e däläl 
Kristusa, 

lebegob oles ad no mütön obi ad jonülön 
kuradi, ven binob lä ols, keli desinob ad gebön 
kol semans, kels cedons, das bitob ma mid. 

Ibä, ifi dunobs midiko, no komipobs me meds 
midik. 

(Vafs, me kels komipobs ga no binons midiks, ab 
pö God saidiko nämiks ad däbreikön fortifis). 

Me ons däbreikobs blöfädis e möni alik, kel 
palöodon ta nol Goda; dugobs tikodis valik lü 
lobed Kristusa, 

e blebobs blümiks ad pönön duni nelobedik alik, 
ven lobed olsik uvedon valemik. 

Demolsöd utosi, kelos binon klülik! If ek cedon, 
das duton lü Kristus, tän betikonös ninälo, 
das leigo, äsä on it duton lü Kristus, i obs 
dutobs lü om! 

Igo if pleidüloböv nog mödikumo demü nämäd, 
keli Söl egevom obe ad devodükön olis, e no ad 
päridükön olis, no jemoböv; 

voto süükoböv jini, das ästeifob ad jeikön 
vemo olis medü peneds. 

Ga sagoy: Peneds binons sio mu veütiks ä 
seväriks, ab bit pösodik omik binon fibik, e 
vöd omik no labon völadi. 

Utan, kel sagon somikosi, betikonös, das binob 
man ot, kel fagobinöl lüspikob oles in peneds, e 
kel komöl bitob dunölo! 

No künobs ad dütedön obis it somanes, kels 
komandons okis, ud ad leigodön obis ko ons; ab bi 
cödons okis ma oks it, e leigodons okis ko oks 
it, no binons täläktiks. 

Leno vilobs pleidülön demü obs susmafiko, ab ma 
mafäd, äsä God egevom obes ad kömön lü ols. 

Ibä no sustöbidobs, äsva no kanobs rivön olis; 
ibä jenöfo ekömobs lä ols dub predam gospula 
Kristusa. 

No pleidülobs susmafiko demü utos, kelos pedunon 
fa votans, du labobs speli, das dub glof lekreda 
olsik, olabülobs pladi mu gretiki bevü ols, 

ad notükön gospuli ini tops bei ut olas, no ad 
pleidülön demü utos, kelos ya pedunon fa 
votans. 

Utan, kel pleidülon, pleidülonöd demü Söl! 

Ibä no utan, kel komandon oki it digädon lobi, 
ab utan, keli Söl komandom. 

KAPIT : XI 

Viloböv, das sufälols bosi fopa de ob! Ab sio bo 
sufälols atosi de ob. 

Vö! jaludob demü ols, äsä God jaludom, ibä 
eyümätob olis ko man bal, ad blinön olis, as 
jigam puedik, lü Kristus. 

Dredob ye, das, äsä snek ecüton eli Eva dub 
lekäf okik, i meug olsik leigo orübikon ed 
odeikon boso de balug, kel binon in Kristus. 

Ibä if ek kömomöv e notükomöv Yesusi votik, 
keli no enotükobs, u dagetolsöv Lanali votik, 
keli no edagetols, u gospuli votik, keli no 
elüsumols, ols sufälolsöv osi mu gudiko. 

Ga cedob, das no läsob-la leigodü paostolans mu 
gretiks ets. 

Ifi binob neskilik pö spikam, sevi labob saidiko; 
alo esevädükobs obis oles in dins valik. 

Ud edunob-li sinodi, ven ädonükob obi, dat 
älöpikolsös, dubä epredob glato gospuli Goda? 

Komotis votik eberavob, bi elüsumob mesedi ad 
kanön dünön olis, e ven äbinob lä ols, ed 
äneodob bosi, eböladob neki demü atos, 

ibä uti, keli äneodob, hisvists eblinoms, kels 
äkömoms se Makedonän. So ekälälob in tefs 
valik ad no belodön olis, e so obleibob dunön. 

So fümiko äsä verat Kristusa binon in ob, so 
fümiko no oleadob moükön de ob pleidüli at oba 
in topäds Lagayäna. 

Kikodo-li? Bi no löfob-li olis? God sevom osi. 

Kelosi dunob, utosi obleibob dunön, ad mosumön 
dinädi de utans, kels sukoms dinädi ad kanön 
pleidülön, das binoms-la leigans oba. 

Ibä somans binoms paostolans dobik, vobans 
cütik, kels bitoms, äsva binoms paostolans 
Kristusa. 

Atos no binon stunidabik; ibä i diab lasumom 
logoti silanana lita. 

Klu no binos bos patik, das i dünans oma bitoms 
äsä dünans gida; fin omas ye obinon ma vobods 
omsik. 

Dönu sagob: Nek lecedonöd obi fopani! If no, 
benö! lecedolsöd täno obi fopani! dat i ob 
kanobös pleidülön boso! 

Kelosi nu osagob, utos no binon ma suem Söla, ab 
äsva sagob as fopan, bi tefos nu pleidüli. 

Bi mödikans pleidülons ma mid, nu i ob odunob 
atosi. 

Ibä sufälols blesiro fopanis, bi binols sapiks. 

Ibä sufälols, if ek sumätükom olis, slugom 
olis, fopülükom olis, träitom ludigidälo olis, 
flapom sui logod olas. 

Jemo mutob sagön, das äbinobs tu fibiks pro 
atos. Ab demü utos, demü kelos votan künon ad 
pleidülön (spikob as fopan), i ob künob ad 
pleidülön. 

Binons-li hebreyans, i ob binob utan. Binons-li 
Yisraelänans, i ob binob utan. Binons-li 
posbinükäbs de Abraham, i ob binob utan. 

Binons-li dünans Kristusa, (spikob as fopan) ob 
binob mödikumo utan; evobob töbikumo, esufob 
lebatamis bundaniko, estebob in fanäböps mödik, 
dönuamo ebinob in deadamariskäd. 

(De yudans egetob lulna flapis foldeg nä bal, 

kilna stafaflapemis, balna pestonob, kilna 
enafädob, balna elifädob deleneiti in gufur). 

Pö tävs mödik obik ebelifob riskädis: su 
flumeds, dub ravans, de kelomänans, de pagans, in 
zif, in däsärt, su mel, bevü svists dobik; 

pö vobod töbik e ditret, pö neitogals ömik, 
pö faem e soaf, pö cuns suvik, pö kold e nüd. 

Zuo labob aldeliko bundano kudis demü komots 
valik. 

Kin binon-li so fibik, äsä ob binob? Kin 
skanon-li, äsä ob dunob? Nö! binob mu leskanik! 

If mutob pleidülön, tän vilob pleidüön demü 
fib obik. 

God ä Fat Söla obsik: Yesus Kristus; om, kel 
palelobomöd laidüpio! sevom, das no lugob. 

In Damascus seimna provinaguveran hirega Aretas 
äbüedom galädön zifi: Damascus ad fanön obi, 

e da fenät in mön päsädob in bäset, ed 
äskeapob so se nams oma. 

KAPIT : XII 

If mutob pleidülön, do atos no fruton obi, tän 
nu kömob ad visions e dasevädükams Söla. 

Sevob mani: Kritan, kel bü yels degfol (va atos 
ejenon in koap u plödü koap, no sevob; God sevom 
osi), pedugom lü sül kilid. 

Sevob tefü man at (va atos ejenon in koap u 
plödü koap, no sevob; God sevom osi), 

das pedugom lü parad ed älilom us vödis 
nesagovik, kelis men no dalon notodön. 

Demü somans opleidülob; demü ob it no 
opleidülob, pläsif in fibäl. 

Ibä if viloböv pleidülön, no binoböv fopan, 
bi sagoböv täno verati. Onedunob ye atosi, dat 
nek dacedonös plu obi, äsä decedon obi ma utos, 
kelosi logon u lilon. 

E dat no pleidobös demü veüt dasevädükamas, 
spin pegivon obe in mid, silanan diaba ad lebatön 
obi, dat no vedobös tu pleidik! 

Demü atos ebegob kilna Söle, dat at moikonös! 

Ed obe esagom: Benäd obik saidonös pro ol! ibä 
näm obik paduinon in fib. Sekü atos opleidülob 
plu in fibäl obik, dat näm Kristusa binonös in 
ob! 

Sekü atos plidob fibälis, miträitis, mekädis, 
pöjutis e teifülastadis demü Kristus; ibä if 
binob fibik, tän binoböv nämik. 

Evedob fopan, ols emütols obi. Imutoböv palobön 
fa ols, ibä leno läsob leigodü paostolans mu 
gretiks, do binob i nos. 

Val, dub kel paostolan binom sevädovik, peduinon 
bevü ols ko sufäd gretik: mals, milags, näms. 

Ibä in kis ebinols-li läsiks leigodü komots 
retik, pläs no ebelodob olis pro ob it? 
Säkusadolsös obe negidi at! 

Ekö! kilidnaedo blümob ad kömön lü ols, e 
dönu no obelodob olis; ibä no sukob uti, kel 
duton lü ols, ab olis. Ibä cils no sötons 
spälön pro pals, ab pals pro cils. 

Nu plidoböv ad pelön frädis, ed igo sakrifön 
obi it pro lans olsik, ifi, dubä löfob olis 
mödikumo, palöfoböv nemödikumo. 

Binosös-la soik! No obelodob olis, ab bi binob 
jäpan voik, lukäfo eslopükob olis. 

Ga no etuflagob-li de ols dub balan lesedäbas 
obik? 

Edabegob eli Titus, ed elesedob hisvisti et ko om. 
El Titus ga no etuflegom-li bosi de ols? No 
ekondötobs-li in lüäl ot? No ebegolobs-li vegi 
ot? 

Cedols ya, das jelodobs obis lo ols. Spikobs ye lo 
God nämätü Kristus. Val, o löfäbs! jenon ad 
devodükön olis. 

Ibä dredob, das, ven ukömob seimna, no otuvob 
olis so, äsä viloböv, ed ob no potuvob fa ols 
so, äsä ols vilolsöv. No dabinonsöd feits, 
jaluds, lezuns, teläl, slän, mispikam, pleidäl, 
brul! 

dat, ven kömob, God no mükükomös dönu obi lo 
ols, ed ob no lügobös demü mödikans, kels 
esinons büikumo, e no edeflekons okis de nepued, 
dulter e nestön, demü kels ädöbikons! 

KAPIT : XIII 

Klu binos nu naed kilid, das kömob lü ols; 
cödäd alik pefidunon ma temunods temunanas tel u 
kilas. 

Äsä esagob büo, ven äbinob pö naed telid lä 
ols, sagob nu dönu büo, du fabinob, utanes, kels 
esinons büiko, e votanes valik, das, ven kömob 
dönu no ospalob ones bosi, 

bi flagols blöfi, das dub ob Kristus spikom, kel 
no binom fibik cedü ols, ab kel dunom nämiko 
bevü ols. 

Ibä, do pekrodom, bi äbinom fibik, lifom ga 
sekü näm Goda; so i obs binobs fibiks in om, ab 
dub näm Goda olifobs ko om pro ols. 

Blufolsöd olis it, va binols in lekred, xamolsöd 
olis it! No küpols-li in ols it, das Yesus: 
Kristus binom in ols? Pläsif bo no binols 
bluföfiks. 

Spelob ye, das osevols, das no binobs 
nebluföfiks. 

Nu lebegob Gode, das no dunolsös badi anik, no 
dat klülädobsös, das ebenosufobs blufi, ab dat 
dunolsös jöni, ifi binobsöv nebluföfiks! 

Ibä no fägobs ad dunön bosi ta verat, ab sio 
gönü verat. 

Ibä fredobs, if binobsöv fibiks, ed ols 
binolsöv nämiks; demü atos ga lebegobs 
gudikumami olas. 

Demü atos penob oles, du fabinob, dat no 
ozesüdosös, ad bitön seväriko, ven binob lä 
ols! ma gitod, keli Söl egivom obe, ad 
devodükön e no ad dämükön. 

Fovo, o svists! fredolsöd, gudikumolsöd, 
petrodolsöd, balälolsöd, kipedolsöd püdi! e 
God löfa e püda obinom lä ols. 

Glidolsöd odis ko kid saludik! Saludans valik 
glidons olis. 

Benäd Söla: Yesus Kristus, löf Goda, e kobäd 
Saludalanala binonsös lä ols valik! 

(Pened telid at elanes di Corinthus pepenon in 
Philippi 

in Makedonän fa Titus e Lucas) 

PENED DE PAULUS GALATIYÄNANES 

KAPIT : I 

Paulus: paostolan no pevoköl ma vil menas, ni fa 
men, ab fa Yesus: Kristus e God: Fat, kel 
elelifükom omi se deadam, 

e svists valik, kels binons lä om, komotes 
Galatiyäna. 

Benäd binonös lü ols e püd Goda: Fat e Söla 
obsik: Yesus Kristus, 

kel egivom oki it demü sinods obsik, ad 
lelivükön obis se vol badik atimik ma vil Goda 
ä Fata obas! 

Lü om glor binonös jü ün laidüp valik! So 
binosös! 

Stunob, das edeflekols olis so suniko de utan, kel 
evokom olis in benäd Kristusa, ad slopön gospuli 
votik. 

Gospul votik no dabinon. Ab somans dabinons, kels 
kofudükons olis, e vilons miükön gospuli 
Kristusa. 

Ab, va obs u va silanan se sül binobsöv utan, 
kel predom oles gospuli, kel deikon de ut, keli 
obs epredobs, pamaleditomöd! 

Äsä enotükobs büiko, e nu dönusagob, if ek 
predomöv oles bosi votik, äsä uti, keli 
egetols, pamaleditomöd! 

Konfidob-li nu menis u Godi? u steifob-li ad 
plitön menis? If plitoböv menis, tän no 
binoböv dünan Kristusa. 

Lesiob oles, o svists! das gospul fa ob pepredöl 
no licinon de men; 

no elovesumob, ud elärnob, ga oni de men, ab dub 
dasevädükam Yesusa: Kristus. 

Elilols ga, vio ekondötob, ven nog älifob in 
yud, das epöjutob tuvemo komotis Goda, ed 
epäridükob onis; 

e das ob as yudan äpluob leigodü mödikans 
timakompenanas pöpa obik, bi äbinob lezilan nog 
gretikum stidas büröletanik obik. 

Ven nu God, kel evälom ed evokom in benäd okik 
obi de vüm mota obik, äplidom 

ad dasevädükön Soni okik in ob, dat öpredob 
omi paganes, no edunob sunädo ma lüäl ninälik 
oba, 

e no egolob lü Hierusalem lü utans, kels 
äbinoms paostolans bü ob, ab edegolob lü 
Larabän, ed egegolob usao lü Damascus. 

Latikumo pos yels kil egolob lü Hierusalem ad 
visitön eli Petrus, ed estebob lä om dü dels 
deglul. 

No elogob paostolani votik, ab sio eli Iacobus: 
blod Söla. 

Ekö! tefü utos, kelosi penob oles, temunob lo 
God, das no lugob. 

Pos atos egolob lü topäds Süriyäna e 
Kilikiyäna. 

Pösodiko no äbinob sevädik pö komots Kristusa 
in Yudän; 

ililons te, das utan, kel ipöjutom onis büiko, 
nu äpredom lekredi, keli ettimo isteifom ad 
päridükön, 

ed äglorükons Godi in ob. 

KAPIT : II 

Latikumo mö yels degfol egolob dönu ko Barnabas 
lü Hierusalem, du i äkesumob eli Titus. 

Ägolob sekü dasevädükam, ed äloseidob 
gospuli, keli notükob paganes, lü mens, pato lü 
mans cädik; dat no kömobös, ud ekömobös 
vaniko! 

Ab igo Titus: Helänan, kel äbinom lä ob, no 
pämütom ad leadön säprepüdön oki. 

Toä hisvists dobik pinüdugöl ädabinoms, kels 
inükömoms ad vestigön libi obsik, keli labobs 
in Kristus: Yesus, ad sumätükön obis. 

No eyilidobs ye dü timül demü oms, no 
esumätükobs obis, dat binäl voik gospula 
pokipedonös pro ols! 

Tefü utans, kels cedoms okis cädikis, kis 
ebinomsöv büikumo, atos lindifon pro ob; (God no 
demom logoti mena). Mans cädik et igo no 
ebligädoms obe bosi. 

Güö! ven älogoms, das notükam gospula 
prepüdilabanes pilükonfidon obe, äsä ut 
säprepüdäbes ele Petrus, 

(ibä om, kel egivom ele Petrus nämi pro paostol 
bevü säprepüdäbs, egivom i obe nämi pro 
paostol bevü pagans), 

ed ädasevoms benädi, kel pigivon obe; Iacobus, 
Cephas e Ioannes, kels palecedoms stabakölüms, 
etenükoms detanami oksik lü ob e Barnabas as mal 
kobäda, das obs ögolobs lü pagans, ed oms lü 
utans, kels pesäprepüdoms; 

te obs ödesinobs ad mebön pöfanis: bos, keli ai 
edunob leziliko. 

Ven nu Petrus ikömom ini Antiochia, äbitikob 
notidiko ta om, bi äbinom blamabik. 

Ibä büä lesedäbs anik de Iacobus ikömoms 
usio, äkefidob ko pagans, ab ven atans ikömoms, 
äsoalükom oki ed äsoelikom, bi ädredom demü 
säprepüdäbs, 

e yudans votik äkesimuloms ko om, sodas igo 
Barnabas päketirom dub simul omsik. 

Ab ven älogob, das no äkondötoms ma binäl voik 
gospula, äsagob lo valans ele Petrus: If ol, kel 
binol yudan, lifol ma süds pagik, e no ma yudiks, 
lio kanol-li mütön paganis ad lifön as yudans? 

Obs, kels binobs motedo yudans, e no sinans de 
licin pagik, 

sevölo, das men no pagidükon dub näm lonema, ab 
dub lekred in Yesus: Kristus, elüsumobs lekredi 
in Yesus: Kristus, dat pagidükobsös se lekred 
Kristusa, e no se näm lonema; bi nek kanon 
pagidükön dub näm lonema! 

If obs, steifölo ad pagidükön in Kristus, ga 
klülädobs binön sinans, Kristus üfo binom-li 
bo dünan sinoda? Fümiko nö! 

Ibä, if löbumob dönu uti, keli edistukob, tän 
sevädükoböv obi it asä nefölani. 

Ibä sekü lonem edeadob lo lonem, ad lifön in 
God. Ko Kristus pekekrodob. 

Nu ob no plu lifob, ab Kristus lifom in ob. Dü 
tim, kü lifob in mid, lifob in lekred Sona Goda, 
kel elöfom obi, ed egivom oki pro ob. 

No nestümob benädi Goda; ibä if gid 
padagetonöv dub lonem, tän Kristus edeadomöv-la 
vaniko. 

KAPIT : III 

O Galatinänans fopik! Kin ebemagivon-li olis, 
[das no kredols verati], ols, keles Yesus: Kristus 
pebepenom as krodäb fo logs olsik? 

Dini bal at vilob lelilön de ols: Egetols-li 
Lanali dub vobods olsik ma lonem, u dub lüsum 
lekreda? 

Binols-li üfo so fopiks? Posä eprimols ko Lanal, 
finikols-li nu ko mid? 

Eplakols-li vaniko dini so gretiki? Ifi ibinosöv 
vanik. 

Benö! om, kel eblinom oles Lanali, e kel eduinom 
milagis pö ols, dunom-li atosi dub vobods lonema, 
u dub predam lekreda? 

Leigo äsä Abraham «elekredom Godi, ed atos 
pekalükon ome as gidükam». 

Sevols kludo, kels binons in lekred, utans binons 
cils ela Abraham. 

E bibapenäd, äbüologöl, das God ögidükom 
paganis sekü lekred, egevom büo ele Abraham 
promi: «In ol nets valik pobenedons». 

So utans, kels slopons lekredi, pobenedons ko 
Abraham lekredöl. 

Ibä valans, kels slopons lonemi, sumätöfons lü 
maledit. Ibä pepenos: «Alan pamaleditonöd, kel 
no fölon utosi valik, kelos pebüdülon in buk 
lonema»! 

E das nek pagidükon fa God nämätü lonem binon 
kleilik, ibä «gidan olifon sekü lekred». 

Lonem no demon lekredi, ab «utan, kel dunon dinis 
at, olifon dub ats». 

Kristus elivioremom obis de sumätöf lü maledit, 
dubä evedom maleditäb demü obs, (ibä pepenos: 
«Alan pamaleditonöd, kel palägon len 
stafäd»!) 

dat bened, kel pegevon ele Abraham pareifonös me 
Kristus: Yesus paganes, dat getobsös dub lekred 
promi Lanala! 

O svists! spikob nu ma geböf menik, binos äsä 
baläd menik pezepöl, nek kanon nelonöfükön 
oni, u läükön bosi lü on. 

Proms nu pegevons ele Abraham e posbinükäbe 
omik. No pesagos: «e posbinükäbefe», äsä: 
mödikanes, ab balane: «e posbinükäbe omik», 
sevabo: Kristuse. 

Nu lesagob atosi: baläd, kel pezepon büo fa God 
lü Kristus, no kanon pasälonöfükön dub lonem, 
kel edavedon pos yels foltumkildeg, sodas prom 
pöfinidonöv. 

If nu gerot sekidonöv de lonem, tän no plu 
sekidonöv de prom. God nu egevom promi benädiko 
ele Abraham. 

Kisi täno lonem sinifon-li? Pelasumon demü lonam 
nefölotas, jüs posbinükäb ükömom, kele prom 
pigevon, pebüdülon fa silanans, e pegivon 
medamü medan. 

Nu medan no biton pro pösod bal, e God binom 
Dabinal bal. 

Lonem taon-li üfo ta proms Goda? Lenö! Ibä if 
lonem pigivonöv as ut, kel fägonöv ad jafädön 
lifi, tän jenöfo gid sekidonöv de lonem. 

Ab bibapenäd ekobosumon vali, kel binon sinik, 
dat prom sekü lekred in Yesus: Kristus öduton 
lü lekredans. 

Büä lekred äkömon, pipladobs e pikipobs 
sumätöfü lonem pro lekred, kel pönotükon; 

so lonem ebinon dugälan obas, ad dugön obis lü 
Kristus, dat pögidükobsös dub lekred! 

Nü lekred ekömon, no plu binobs sumätöfü 
dugälan. 

Ibä ols valik binols cils Goda dub lekred in 
Kristus: Yesus. 

Ibä dubä peblunedols in Kristus, evedükols olis 
kritanis. 

Lindifo va binol yudan u Helänan, slafan u liban, 
man u vom; ols valik binols bal in Kristus: Yesus. 

Ed if dutols lü Kristus, tän i binols 
posbinükäbs de Abraham, e sekü prom gerans. 

KAPIT : IV 

Nu sagob: dü tim, das geran binom tütäbik, leno 
distom de slafan, do binom söl vala, 

binom ga sumätöfü tütans e guvans jü timül 
fa fat büo pelonöl. 

So i obs, ven äbinobs tütäböfiks, päträitobs 
as slafans pö runäms levala. 

Ven nu tim pötik ikömon, God elesedom Soni okik, 
pemotöl fa vom, kel äbinof sumätöfü lonem, 

dat ölivioremomös utanis, kels binons 
sumätöfü lonem, ed obs ödagetobsös cilami! 

Bi nu binols cils, God elesedom Lanali Sona okik 
ini ladäls obsik, kel vokon: Abba! o Fat! 

Klu binol no plu slafan, ab cil, ed as cil geran 
[Goda dub Kristus]. 

Sio büikumo, ven no äsevols Godi, edünols 
natanämis, ab ats no binons gods. 

Nü eseivols Godi, si! nog plu! nü pedasevols fa 
God, lio kanols-li geflekön olis lü runäms 
fibik ä pöfädiks ets, e vilön dünön, äsä 
ün tim büik, dönu onis? 

Demols kuratiko delis, mulis, pötatimis, yelis. 

Dredob demü ols, das ga etöbidob vaniko pro ols. 

Lebegob oles: Vedolsöd äsä ob! o svists! bi 
ebinob i äsä ols. Kol ob it no enegidols. 

Sevols ga, das pö naed balid, enotükob oles 
gospuli, ven äbinob malädik, 

e to stad koapik obik, kel äblufon olis, no 
enestümols ni enaudols obi, ab elasumols obi, 
äsä silanani Goda, si! äsä Kristusi: Yesus. 

Kiöpo beat, keli äsenälols, eblibon-li? ibä 
kanob temunön tefü ols, das, if atos äbinonöv 
mögik, isetirolsöv logis olsik, ed igivolsöv 
onis obe. 

Evedob-li üfo neflen olsik, dubä enotükob oles 
verati? 

Leziloy mi pro ols, viloy fakipön olis de obs, 
dat lezilolsös pro ons! 

Binos gudik ad lezilön ai pro din gudik, e no te, 
ven binob lä ols. 

O cils obik! demü kels sufob dönu ledoli, jüs 
Kristus udagetom dönu magedi in ols. 

Viloböv ebo nu binön lä ols, e spikön lü ols 
me vögäd votik; ibä binob lebluvik tefü ols. 

Sagolsöd obe, ols, kels vilols binön sumätöfü 
lonem! No dalilols-li lonemi? 

Pepenos ga, das Abraham älabom sonis tel, bali 
lä jidünan, e bali lä jiliban. 

Ab utan se jidünan pemotom komuno ma mid, e votan 
sekü prom. 

Atos muton pasuemön sümboliko. Ibä sinifos 
diatekis telsotik; bal licinom de bel: Sinai, kel 
prodon sumätöfanis; atos Agar binof. 

Jiatan [Agar] nu binof el Sinai: bel in Larabän, 
kel baibinon ko el Hierusalem nuik, kel ko cils 
okik binon sumätöfik. 

Ab el Hierusalem sülik binon libik; at binon mot 
obas. 

Ibä pepenos: «Fredolöd! o nefluköfan! kel no 
motof; yubolöd, vokädolöd! ol, kel no labol 
doledis! ibä num cilas lüväba binon gretikum, 
ka ut jiutana, kel labof himatani». 

Obs, nu, o svists! binobs cils proma, äsä Isaac. 

Ab leigoäsä ettimo, utan, kel komuno ma mid 
pefatom, äpöjutom utani, kel pefatom ma lanöf, 
so jenos ün atim. 

Ab kisi bibapenäd sagon-li? «Mofolöd jidünani 
e soni ofik! ibä son jidünana no obinom kegeran 
sona jilibana. 

Klu, o svists! no binobs cils jidünana, ab 
jilibana. 

KAPIT : V 

Kristus elibükom obis lölöfiko; klu 
laidälolsöd, e no pladolsöd olis dönu disi yok 
sumätöfa! 

Ekö! ob: Paulus sagob oles, if leadols 
säprepüdön olis, tän Kristus no ofrutom olis. 

Dönu lesagob mene alik, kel leadon säprepüdön 
oki, das labon bligi ad fölön lonemi lölik. 

Ols valik pelivükols de Kristus, kels cedols olis 
pegidükölis in lonem. Benädi eperols. 

Ibä spetobs dub Lanal speli gidükama sekü 
lekred. 

Pro utans, kels lekredons in Kristus: Yesus, 
säprepüdam no lonöfon, i no prepüdilab, ab 
lekred, kel notädon löfi. 

Eprimols gudiko dajäfi. Kin estöpädon-li olis, 
sodas no plu dunols ma verat? 

Das no dunols atosi, no evedos dub om, kel vokom 
olis. 

Mödot smalik lefapesta züdöfükon pesti lölik. 

Nämätü Söl konfidob, das baivögols ko ob. 
Alutan, lindifo kin binonöv, kel kofudükon olis, 
opolon micödeti. 

Obo, o svists! if predoböv dönu säprepüdami, 
sekü kis üfo nog papöjutob-li? Tän skän 
krodama pemoükon. 

Panegenükomsöd utans, kels volutükoms olis! 

Ibä pevokols libio, o svists! Ab no gebädolsöd 
libi demü desirs midik, ab dünolsöd ko löf 
odis! 

Ibä lonem lölik binädon me vöd bal at: 
«Sötol löfön kemeni olik, äsä oli it»! 

If beitols e slugols odis, kälälolsöd täno, 
das no päridikols dub ods! 

Sagob kluo: Kondötolsöd lanöfiko! e no 
fölolsöd desiri mida! 

Ibä desirs mida taöfons ta uts lanöfa, ed uts 
lanöfa ta uts mida; ats taons ta ods, sodas no 
dunols utosi, kelosi vilols. 

If padugols dub lanöf, tän no binols sumätöfü 
lonem. 

Vobeds mida nu binons kleiliks, sevabo: dulter, 
nepued, nesüdöf, nestön, 

lugodikult, magivam, neflenam, zan, jalud, zun, 
mäted, teläl, paletöf, 

glöt, sasen, briet, zäls nestönik, e somiks. 
Tefü atos büosagob oles, äsä ya ebüosagob 
oles büikumo, das utans, kels dunons dinis somik, 
no odagetons regäni Godik. 

Ab prod lanöfa binon: löf, fred, püd, sufäd, 
flenöf, gud, konfidov, 

sofäl, okreig. Pro utans, kels labons atis, lonem 
no dabinon. 

Utans nu, kels dutons lü Kristus, ekrodons midi 
ko lefäks e desirs oniks. 

If lifobs lanöfiko, tän i dajäf obsik binonöd 
lanöfik! 

No binobsöd lupleidiks, no letodobsöd odis, no 
nebönobsöd odes bosi! 

KAPIT : VI 

O svists! if ek paküpodon pö nefölot, tän ols, 
kels binols lanöfiks, mutols jonön one ko sofäl 
vegi verätik, kälälölo, das ol it no 
pasufodolös! 

Pololsöd fledis odsik, e fölolsöd so lonemi 
Kristusa- 

Ibä if ek lecedon oki, das binon bos, do binon 
nos, tän cüton oki it. 

Alan xamonöd dunis lönik okik, e pleidülonöd 
demü ats lo ok it, e no lo votan! 

Alan polonöd ga fledi lönik okik! 

Utan, kele vöd patidon, kompenükonöd nu pö 
dins valik utani, kel tidon one! 

No pölolsöd! God no leadom kofön oki. Ibä 
kelosi ek sovon, utosi ofodon. 

Kel sovon midiko, utan ofodon sekü atos 
päridikami; kel sovon lanöfiko, utan ofodon 
sekü atos lifi laidüpik. 

No slapobsöd pö dun gudikosa; ibä ofodobs 
pötatimo, if no trögobs. 

Dunobsöd kludo gudikosi valanes, nü nog labobs 
timi, ab mödiküno lekredakompenanes! 

Logolsöd, ko tonats vio gretiks epenob oles 
lönanamiko! 

Utans, kels viloms labön logoti gudik mütoms 
olis ad leadön säprepüdön olis, efe te ad no 
papöjutön demü krod Kristusa. 

Ibä mans pesäprepüdöl et it no föloms lonemi, 
ab viloms, das pasäprepüdols, dat kanomsös 
pleidülön demü atos! 

Obo, leno vilob pleidülön demü bos votik, äsä 
demü krod Söla obsik: Yesus Kristus, demü kel, 
vol pekrodon lo ob, ed ob lo vol. 

Ibä pro Kristus: Yesus ni säprepüdam, ni 
prepüdilab labon völadi anik, ab sio dabinan 
nulik. 

E pro valans, kels kondötons ma nomem at, püd e 
miser binonsös, ed i pro Yisraelän Goda! 

Fovo nek töbonös obi! bi polob skaris Yesusa in 
koap obik. 

Benäd Söla obsik: Yesus Kristus binonöd in 
lanöf olsik! o svists! So binosös! 

(At pepenon Galatiyänanes se Roma) 

PENED DE PAULUS ELANES DI EPHESUS 

KAPIT : I 

Paulus, sekü vil Goda paostolan Yesusa: Kristus, 
saludanes in Ephesus e fiedanes in Kristus: Yesus. 

Benäd e püd binonsös lü ols de God: Fat obsik 
e de Söl: Yesus Kristus! 

Palelobomöd God ä Fat Söla obsik: Yesus 
Kristus, kel ebenedom obis in Kristus me beneds 
lanöfik valasotik in sül! 

Leigo evälom obis, bü stid levala, in om, ad 
binön saludiks e neblamabiks in löf lo om. 

Ebüojonidom obis dub Yesus: Kristus ad binön ma 
plid vila okik cils okik, 

ad lob glora benäda, me kel ebenädom obis in 
palöfölan, 

in kel dalabobs libükami dub blud omik, e pardi 
sinodas, ma bundan benäda omik. 

Bundaniko ejonülom obes atosi, dubä ko sap e 
dasev, 

änunom obes kläni sluda okik. Ma plid okik 
edunom osi 

ad leodükön ün tim pötik ini Kristus kobosumi 
vala, kel binon in süls e su taled. 

Dub om evedobs i kekompenans pebüojonidöl gerota 
sekü slud utana, kel vobädom vali ma slud fümik 
okik. 

So fägobs ad lelobön glori omik; obs, kels büo 
ya espelobs kömi Kristusa. 

I ols, posä elilols vödi verata, gospuli beata 
olsik, ed evedols lekrediks, pesnilols me 
Saludalanal pipromöl, 

kel binon panot, das ogerobs dakipi dagetota ad 
lelobön glori omik. 

Bi elilob dö lekred olsik in Söl: Yesus, e dö 
löf olsik kol saludans, 

no stopedob ad betikön danölo olis in pleks 
obik, 

dat God Söla obsik: Yesus Kristus: Fat glorik, 
givomös oles lüäli sapa e sevädikama dub sev 
fulik oka. 

Litükomöd logis ladälas olsik, dat sevolsös 
utosi, me kelos spel vokeda obik binädon, e vio 
liegik glor binon, keli vilom gerükön obes bevü 
saludans, 

e vio susgretik ma vobed nämäda näma omik näm 
binon, keli gebädom pro obs: lekredans! 

Nämi gretik ot egebädom, dubä elelifükom 
Kristusi se deadans, ed epladom omi detü ok in 
sül, 

suslöpü valiks reig, nämäd, näm e dinit, 
löpü gredät alik, kel panemon no te in vol 
atimik, ab i in vol okömöl, 

vali eseitom disi futs omik, ed egivom omi as cif 
löpikün komote. 

At binon koap oma, kel binon in val e fulükom 
vali, 

KAPIT : II 

ed olis, kels äbinols deadiks demü nefölots e 
sinods olsiks, 

kelis edunols büiko, ma lifamod in vol at, du 
äbinols sumätöfü plin lutema, sevabo 
sumätöfü lüäl, kel nog ai dareigon in meug 
cilas volutik. 

I obs ädutobs lü ons, älifobs büikumo ma 
desirs mida obsik, ädunobs ma vil mida e sienas, 
ed äbinobs klülo, äsä votans, cils zuna. 

Ab God, kel binom liegik in miser, elelifükom in 
löf gretik, keli labom pro obs, obis, 

kels äbinobs äsvo deadiks sekü sinods, ko 
Kristus (pedakipols sekü benäd). 

Elelifükom obis, ed egivom obes pladi in sül, bi 
dutobs lü Kristus: Yesus, 

dat osevädikon fütüro lieg susgretik benäda 
omik in gud omik kol obs demü Kristus: Yesus. 

Ibä demü lekred pedakipols dub benäd; no 
edagetols atosi dub ols it; (atos binon legivot de 
God); 

no binon prod vobodas olsik, dat no kanolsös 
pleidülön demü atos! 

Ibä binobs mekot omik; pejafobs pro duns gudik in 
Kristus: Yesus, kels peblümükons büo fa God, 
dat jäfobsös me ons! 

Betikolsöd, das äbinols büikumo logoto pagans, 
kels pänemols prepüdilabans fa utans, kels 
esufoms säprepüdami: kötet me nams pedunöl; 

das äbinols ettimo nen Kristus, plödü sif 
Yisraelänik, plödü diatek proma, nen spel, nen 
God in vol! 

Ab nu, nü ols, kels ädabinols ettimo in fagot 
gretik, eslopikols Kristusi: Yesus, enilikols dub 
blud Kristusa. 

Om binom ga püd obsik, ebalom paletis bofik, 
emoükom vümöni, neletiani, 

neflenami, enosükom tä lif okik stidi büdedas 
in lekredalesets, dat jafomös dub balam paletas 
tel ko ok meni nulik, e so kodomös püdi! 

dat rekosilomös dub krodam paletis bofik ko God 
ad koap bal, e deidomös dub atos neflenami! 

Ekömom ed epredom püdi oles, kels äbinols 
fagiks; utanes, kels äbinons niliks, 

so dub om obs: palets tel, labobs balälo lügoli 
lü Fat. 

Klu binols no plu foginans e lälödans, ab 
kesifans bevü saludans, domakompenans Goda, 

Ebumols sui stab paostolanas e profetanas bumädi, 
kela gulaston Yesus: Kristus binom, 

in kel bumäd lölik pestukon gudiko, e pelöodon 
ad tem saludik dub kobäd ko Söl. 

In om i ols pabumols ad tem lanöfik Goda. 

KAPIT : III 

Demü atos ob: Paulus binob fanäb Kristusa: Yesus 
pro ols: pagans. 

Bo elelilols dö büad Goda, das ditib benädas 
pegevon obe pro ols; 

das müster pesevädükon obe in dasevädükam, 
äsä epenob löpo oles brefiko. 

Ven reidols etosi, kanols suemön dasevi obik 
tefü müster Kristusa; 

das timü menäds votik, at no so pesevädükon 
ciles menas, äsä at nu pedasevädükon fa Lanal 
paostolanes saludik e profetanes; 

sevabo, das pagans binons kegerans, limans koapa 
ot, e kekompenans proma in Kristus sekü gospul, 

kela dünan evedob sekü benäd, keli God egevom 
obe dub näm nämäda okik. 

Obe, pülikünane saludanas valik, pegevon benäd 
at: sevädükön paganes liegi nedaseivovik 
Kristusa, 

e sevädükön kleiliko binäli müstera 
laidüpiko iklänöli in God, kel ejafom levali, 

dat nu pasevädükonös fa komot cifodes e 
nämädes sülik sap mödaflanik Goda, 

ma desin laidüpik, keli eledunom dub Kristus: 
Yesus, Söl obsik, 

dub kel obs ko lekred in om labobs nenplafi ad 
nilikön mu konfidiko lü God. 

Demü atos plekob, das no säkuradikolsös dub 
dränäls, kelis sufob pro ols; ats binons glor 
olas. 

Demü atos blegükob kienis obik lo Fat Söla 
obsik: Yesus Kristus, 

ma kel tribüt alik in sül e su taled panemon, 

dat nämükomös ma bundan glora okik olis ninälo 
dub Lanal okik! 

sodas dub lekred Kristus lödomös in ladäls 
olsik; e bi vulols in löf e labols stabi in on, 

ofägols ad suemön ko saludans valik, kis binons 
vidot, lunot, dibot e geilot ona, 

e sevön löfi susgretik Kristusa, dat fulolsös 
me ful lölik Goda! 

Lü om, kel fägom ad dunön dub näm, kel binon 
in obs, mu mödikumo, kas plekobs u cedobs, 

lü om glor in komot ed in Kristus: Yesus binonös 
pro menäds valik, e pro tim laidüpa ai kömöla! 
So binosös! 

KAPIT : IV 

Ob: fanäb in dün Söla nu stigädob olis ad 
kondötön digiko, dat digädolsös vokedi, ad kel 
pevälols, 

mu mükiko e sofäliko, sufädiko, benokosädölo 
löfaliegiko ko ods, 

steifölo ad kipedön balbini meuga dub tanät 
püda! 

Binosöd koap bal e lanöf bal, äsä dub voked 
olsik spel bal esüikon; 

Söl bal, lekred bal, bluned bal; 

God bal ä Fat valanas, kel binom löpü val, dub 
val ed in val. 

Alane obas benäd pegivon ma mafäd, sekü kel 
Kristus elegivom oni. 

Sekü atos pepenos: Ven äxänom löpio, elefanom 
lefanäbis, ed egivom menes legivotis. 

El äxänom löpio kanon-li sinifön bosi votik, 
äsä: das i enexänom lü topäds donikum taleda? 

Om, kel enexänom binom i otan, kel exänom löpio 
sus süls valik, ad fidunön vali. 

Ecälom atanis paostolanis, etanis profetanis, 
votanis gospulanis, e dönu votanis galedanis e 
tidalis, 

ad skilükön saludanis pro dün onsik, e pro 
lebum koapa Kristusa, 

jüs obs valik reafobsös ad balät lekreda, ed ad 
dasev Sona Goda, vedobsös daülans, e dagetobsös 
mafi lölik fula Kristusa! 

So obinobs no plu cils, kels pamufükons e 
pazidugons ma lüäl alik lejona pö votäl menas 
edavedöla, kel mikäfiko pedatikon ad pölükön 
obis, 

ab, dub dakip verata in löf, vilobs bo vedön in 
tefs valik, äsä om, kel binom cif: Kristus. 

Se om koap lölik pekoboyümon e pekobokipom; e bi 
lim alik in koboyum dunon ma näm okik, koap 
daglofon ad lebumön oki it in löf. 

Atosi sagob kludo kazetiko oles nämätü Söl, ad 
no kondötön fovo, äsä pagans labü meug vanik 
onas, 

bi täläkt onsik binon dölik, bi binons foginiks 
ta lif Goda, bi binons neseviks, e bi ladäls 
onsik binons düfäliks. 

Eperölo süeni oksik, eslafükons okis de 
nestön, sodas dunons ko desir ai gretikumöl 
nepuedis valasotik. 

Ab so no etidoy oles Kristusi. 

If ols ga elelilols dö om, ed elärnols tefü 
Yesus utosi, kelos binon veratik, 

mutols klemön kondöti büikum olsik, e deükön 
meni bäldik, kel päridikon dub desirs cütik, 

e das mutols nulükön ninälo olis, 

e lenükön meni nulik, kel pejafon in gid e salud 
ma mag Goda. 

Demü atos deükolsöd lugi, alan spikonöd ko 
kemen okik verati! Binobs ga lims odas. 

If zunikols, no sinolsöd! Sol no donionepubonöd 
du nog zunols! 

No givolsöd diabe mögodi! 

Tifan no plu tifonöd, steifonöd buikumo ad 
jafädön me namavob gudikosi, dat labonös bosi, 
keli kanon i givön utane, kel neodon oni! 

Spikod miotik nonik kömonöd se mud olsik, ab 
vöd gudik seimik, kel devodükon utöpo, kö at 
paneodon, dat givonös benädi utanes, kels lilons 
oni! 

No liedükolsöd Saludalanali Goda, dub kel 
pesnilols jü del libükama! 

Biedäl alik, lezun, zun, luvokäd, mispik 
fagonsöd de ols, ed i bad valik! 

Binolsöd kol ods flenöfiks ä ladöfiks, 
pardolsöd odes, äsä i God epardom oles dub 
Kristus! 

KAPIT : V 

Binolsöd kludo züpans Goda, as cils palöföls! 

e kondötolsöd löfo! äsä i Kristus elöfom 
olis, ed egivom oki as legivot e sakrifot obes, ed 
as smel löfidik Gode. 

Nepuedi, miotäli alseimik, labiäli no daloy igo 
betikön tefü ols, äsä sötos binön pö 
saludans, 

leigo no badikosi, ni luspikoti, ni böfi, kels 
binons negidöfiks; binos gudikum ad sagön vödi 
danöfa. 

Ibä sevolsöd, nepuedan nonik, ni miotälan, ni 
labiälan, kels binons äsvo lugodikultans, 
odageton dilodi in regän Kristusa e Goda! 

Nek cütonöd olis me vöds vanik! ibä demü dins 
somik God zunom ta utans, kels binons nelobediks. 

Klu no vedolsöd kekodädans onas! 

Ibä, do ädutols ettimo lü dag, nu dutols lü 
lit in kobäd ko Söl. Kondötolsöd as cils lita! 

(Prod lita binädon ga me dins gudik valasotik, 
gid e verat). 

Vestigolsöd utosi, kelosi Söl plidom, 

e no kompenolsöd pö vobods nenfrutik daga! 
blamolsöd buikumo onis! 

Ibä utos, kelos padunon kläno fa ons, binon tu 
jemodik ad pasagön. 

Alutos nu, kelos pasevädükon dub lit, vedon 
kleilik; e val, kel evedon kleilik, binon ga lit. 

Demü atos pepenos: Galikolöd ol, kel slipol! e 
lelifikolöd se deadans! e Kristus ostralom love 
ol. 

Küpälolsöd kludo bo kuratiko ad kondöt olsik! 
No dunolsöd as fopans ab as sapans! 

Gebädolsöd mu frutiko timi, bi dels binons 
badiks! 

Demü atos no binolsöd nentäläktiks, ab 
suemolsöd kis vil Söla binon! 

No brietükolsöd olis me vin, atos kodon 
nestöni, ab fulikolsöd me Lanal! 

Spikolsöd ko ods me psams, lelobakanits, lids 
relöfik, kanitölo e yubölo in ladäls olsik ad 
lelobön Söli, 

e bü val danisagolsöd Gode ä Fate nämätü 
Söl obsik: Yesus Kristus! 

Vedükolsöd olis sumätöfü ods in dalestüm kol 
Kristus! 

Voms binofsöd sumätöfiks lü himatans oksik, 
äsä lü Söl! 

Ibä man binom cif voma, äsä Kristus binom cif 
komota; binom savan koapa. 

Soäsä komot sumätöfon lü Kristus, voms 
sumätöfofs in dins valik lü himatans oksik. 

O mans! löfolsöd jimatanis olsik, äsä i 
Kristus elöfom komoti, ed elovegivom oki demü 
on! 

ad saludükön oni, posä eblunedom oni dub vöd, 

ad pladön komoti gloriko foi ok, nen sten, u 
fron, u bos votik somik, ab dat binonös saludik 
ä rafinik! 

So i mans sötoms löfön jimatani oksik äsä 
koapis lönik oksik. Utan, kel löfom jimatani 
okik, löfom oki it. 

Ibä nek ehetom föro midi lönik okik, ab kälom 
e käledom oni, äsä Kristus komoti. 

Ibä binobs lims koapa omik, e se mid e se boms 
oma. 

Demü atos man olüvom fati e moti okikis, ed 
oslopom jimatani okik, e bofikans obinons mid bal. 

Müster at binon gretik; pö atos betikob Kristusi 
e komoti. 

Alo alan olas sötol löfön jimatani olik, äsä 
oli it, e vom sötof dalestümön himatani okik. 

KAPIT : VI 

O cils! Lobedolsöd palis olsik nämätü Söl! 
ibä atos binon gidik. 

Stimolöd fati olik e moti olik! atos binon büded 
mu veütik, äsä klülädos se prom, 

dat benolös, e lifolös lunüpo su taled! 

Ed ols, o fats! No skänolsöd cilis olsik, ab 
dugälolsöd onis ko tüted e tidod Söla! 

Ols, o dünans! Lobedolsöd balugiko ma ladäl 
olsik, dredo e dremo, sölis taledik olsik, äsä 
Kristusi; 

no as lusumätans, as utans, kels vilons plitön 
menis, ab as dünans Kristusa, kels fölons 
ladöfo vili Goda! 

klu dünölo vilöfiko, äsva dünols Söli e no 
menis, 

bi sevols, das alan, kel edunon gudiko, lindifo va 
binon dünan u liban, pomesedon fa Söl. 

Ed ols, o mastans! kondötolsöd leigo so kol ons, 
e nedunolsöd tädi! bi sevols, das labols Söli 
ot in süls, e das atan no binom paletöfik. 

Fino, o svists obik! nämükolsöd olis in Söl, e 
dub näm nämäda omik! 

Lenükolsöd vafemi Goda, dat kanolsös laidälön 
ta käfods diaba! 

bi no mutobs komipön ta mid e blud, ab ta reigs, 
ta nämäds, ta volareigans daga, ta lanans 
badöfik in lutem. 

Demü atos lüsumolsöd vafemi Goda, dat kanolsös 
tadunön ün del badik, e posä ufikomipols, 
kanolsös laidälön! 

Blümükolsöd kludo olis ad tadun ko loin olsik 
pezönöl me verat, penüsteigölo ini harnad 
gida, 

e ko futs pejuköl me klienöf ad blinön gospuli 
püda, 

ai dakipölo jelädi lekreda, me kel kanols 
kvänön sagitis filöl valik badalanana. 

Sumolsöd lehäti beata, e glävi lanöfik 
(sevabo, vödi Goda)! 

Plekolsöd pö pöt alik lanöfo me plek e lebeg 
ziliks, e galolsöd pö atos laidälo e lebegölo 
demü saludans valik! 

ed i demü ob, dat in mud obik vöds 
pasüükonsös ad sevädükön nenplafiko müsteri 
gospula! 

demü kelos binob lesedäb in jäns, dat spikobös 
nenplafiko dö atos, soäsä pötos. 

Dat i ols sevolsös, lio stadob e dajäfob, 
Tychicus: hisvist palöföl ä dünan fiedik 
Söla, 

keli elesedob demü atos lü ols onünom oles 
lölöfiko atosi. Somo osevols, lio stadobs, ed 
okuradükom ladälis olsik. 

Püd binonöd lü svists! ed i löf e lekred de 
God: Fat, e Söl: Yesus Kristus! 

Benäd binonöd laidüpiko lü utans, kels löfons 
Söli obsik: Yesus Kristus! 

(At pepenon se Roma lü elans di Ephesus fa 
Tychicus) 

PENED DE PAULUS ELANES DI PHILIPPI 

KAPIT : I 

Paulus e Timotheus: dünans Yesus: Kristus lü 
saludans valik in Kristus: Yesus tö Philippi ko 
kälädans e diakans onsiks. 

Benäd e püd binonsös lü ols de God: Fat obsik, 
e de Söl: Yesus Kristus! 

Danob Godi obik alna, kü betikob olis. 

Pö plek alik, keli dunob, ai plekob fredo pro ols 
valik, 

das de del balid jü timül at kompenols pö 
gospul. 

Süadob, das om, kel eprimom vobodi gudik at in 
ols, ofidunom oni jü del Yesusa: Kristus, 

ibä binos ga gidik, das tikob so tefü ols valik, 
bi polob in ladäl obik olis, kels valik, e ven 
pijänädob, e pö paolog obik, e pö fümükam 
gospula, binols kekompenans benäda obe 
pelegivöla. 

Ibä, God binom temunan oba, das desirob lü ols 
valik ko leladöf Yesusa: Kristus. 

Ed atosi plekob, das löf olsik bundanikonös dub 
dasev e plaks lanöfik valasotik! 

das daseivolsös disti vü gud e bad ad binön 
rafiniks e neskäniks jüi del Kristusa! 

e das fulolsös me gid dub Yesus: Kristus 
pedagetöl, ad glor e lelob Goda! 

Vilob, das sevols, o svists! das utos, kelosi 
eplakob, evedon föd gospula, 

sodas legalädanef e votans valik sevons, das 
fanäbob demü Kristus, 

e hisvists mödikün dub fanäbam oba edagetoms 
konfidi in Söl ad spikön nenplafo vödi Goda. 

Semans dunoms fe atosi sekü glöt e feitiäl, ab 
votans sevädükoms plidiko Kristusi, 

semans sekü löf, bi sevoms, das pecälob ad 
jelodön gospuli; 

ab votans sevädükoms Kristusi sekü feitiäl, no 
ko disein klinik, cedölo ad vemükön dub atos 
fanäbam obik. 

Ab demädi kinik atos labon-li? alo, va jenos ko 
kodül ud in verat, Kristus pasevädükom; demü 
atos fredob, ed obleibob fredön. 

Ibä sevob, das atos ofinikon ad beat oba dub plek 
olsik e keyuf lanana Yesusa: Kristus. 

Ledesiro logob lü fütür, e spelob, das spet 
leno paläseton, ab das Kristus, äsä büikumo i 
nu, paglorükom in nenplaf lölöfik dub pösod 
obik, lindifo va atos ojenon dub lif u dub dead 
oba. 

Ibä lif binon pro ob Kristus, e dead gaen. 

If mutob bleibön lifön, tän atos binon pro ob: 
vobön frutiko. Klu no sevob, kisi mutob välön. 

Padränob lü flans bofik; desirob ad mogolön ad 
binön ko Kristus, bos kel binon vipabikün, 

ab bleibön lifön binos zesüdikum demü ols. 

Bi cedob, das atos binon soik, sevob, das oblibob, 
si! oblibob lä ols valik, demü föd e fred 
lekreda olsik, 

dat glorükolsös bundaniko Kristusi: Yesus lo ob, 
ven okömob dönu lü ols! 

Ab demolsöd dini bal! Kondötolsöd dinitiko me 
gospul Kristusa, dat, va kömob e logob olis, va 
mobinob e lelilob dinis tefü ols, sevobös, das 
laidälols in lüäl bal, das binols baläliks in 
lekred gospula! 

e das leno pabluvükols fa taans (atos obinon lü 
ons malot päridikama, e lü ols ut sava, efe de 
God). 

Täno ga benäd pelegivon oles demü Kristus, no 
te lekred in om, ab i däl ad sufön pro om, 

ed omutols komipön in komip ot, in kel eloegols 
komipön obi, e tefü kelos nu lelilols, das 
komipob. 

KAPIT : II 

If nu bevü ols trod in Kristus, kuradükam dub 
löf, svistam lanöfik, ladöf e miser dabinons, 

vedükolsöd täno fredi obik lölöfiki me 
baläl, me löf ot, as mens labü lan bal, labü 
lüäl bal, 

kels no lülogons odis ko zaniäl u magifiäl, ab 
kels lecedons ko mük odis asä utanis, kels 
pluons leigodü oks it, 

e no demölo demädi lönik, ab i uti votana. 

In ols meug ot binonöd, kel i äbinon in Kristus: 
Yesus! 

kel, do älabom magedi Goda, no äzeilom ad 
lüsumön leigi oma, 

ab änoädom oki, dub lasum mageda hidünana, ed 
ad vedön logoto men. 

Ed om, petuvöl in maged mena, ädonükom oki, ed 
ävedom sumätöfan jü deadam, si! jü deadam len 
krod. 

Sekü atos God mu elöpükom omi, ed egivom ome 
nemi, kel binon löpikum ka nems votik valik, 

dat pö lüvok nema omik kiens paflegons alutanas, 
kels binons in süls, su taled e dis taled, 

e dat lineg alik lekoefon, ad glor Goda: Fat, das 
Yesus: Kristus binom Söl. 

Klu, o palöfölans obik! Äsä ai binols 
lobediks, no te pö kom oba, ab igo nog mödikumo 
pö nekom oba, vobädolsöd ko dred e drem beati 
lönik olsik! 

Ibä God binom utan, kel vobedom in ols, fe ed ad 
vilön ed ad vobön, dat plitolsös omi! 

Dunolsös vali nen mur e nen vätäl! 

dat binolsös neblamabiks e kliniks, as cils 
nendodik Goda zänodü menäd neveratik e tanatik, 
in kel nidolsös äsä lits in volanef! 

bi laidälols pö lifavöd, demü kelos pleidülob 
ün del Kristusa, e bi no edunob ed etöbidob 
vaniko. 

Ed üf pö sakrif e kult lekreda olsik, blud obik 
pagifonöv, ob fredoböv, si! fredoböv ko ols 
valik. 

Fredolsöd i ols demü atos, fredolsöd ko ob! 

Konfidü Söl: Yesus, spelob ad lesedön suno eli 
Timotheus lü ols, dat i ob pokuradükobös, ven 
ogetob nunis de ols! 

Ibä labob neki, kel baicedom ko ols, ed 
okälälom so fiediko demädis olsik, äsä omi. 

Ibä valans demons dinis lönik oksik, e no utis 
Yesusa: Kristus. 

Sevols konfidovi omik, pö predam gospula eyufom 
obi, äsä cil fati okik. 

Spelob kludo ad lesedön omi, sosus osevob fümiko 
vio stad obik obinon. 

Nu konfidob Söli, das i ob it okömob suniko. 

Ecedob osi zesüdiki ad lesedön lü ols eli 
Epaphroditus: hisvistan, kevoban ä kekomipan 
obik, lesedäbi olsik ä kultihidünani, keli 
äneodob, 

bi ädesirom vemo lü ols valik; äbinom vemo 
netakedik, bi elilols, das äbinom malädik. 

Ed ebinom i malädik, nilü deadam; ab God 
emiserom omi, e no te omi, abi obi, dat no ölabob 
liedi pos lied. 

Sekü atos elesedob plüo sunikumo omi, dat 
fredolsös ad logön omi dönu e dat ob binobös 
nenkudik! 

Getedolsöd kluo ko fred gretikün omi in Söl, e 
labolsöd laido stimi pro somans! 

Ibä sekü vobod Kristusa ereafom ini 
deadariskäd; eriskom lifi okik, pö läfulükam 
utosa, kelosi enedunols pö kultidün lü ob. 

KAPIT : III 

Fovo, o svists obik! fredolsöd in Söl! Ad penön 
oles otosi no binos neplitik lü ob, ed oles atos 
gevon fümi. 

Küpälolsöd ad dogs! küpälolsöd ad vobans 
badik! küpälolsöd ad säprepüdam no voik! 

Ibä obs binobs säprepüdäbs voik, kels dub 
Lanal Goda dünobs omi e pleidülobs demü 
Kristus: Yesus, e no stutobs su buamagitods 
plödik, 

do ob labob buamagitodis plödik somik. If ek 
cedonöv, das kanonöv konfidön buamagitodis 
okik, tän ob kanob dunön atosi ön mafäd 
mödikum. 

Pesäprepüdob tü del jölid; licinob se 
Yisraelän, se tribüt di Benjamin; binob rigao 
hebreyan; ma lonem farisetan; 

tefü relazil, ebinob pöjutan komota; e tefü gid 
ma lonem neblamabik. 

Ab alutosi, kelos äbinon frutik lü ob, elecedob 
bosi dämüköl demü Kristus. 

Si! lecedob fümiko vali dämüköli leigodü 
süper seva Kristusa Yesus, Söl obik. Demü om 
elecedob vali bosi dämüköl, mioti, if ob te 
dalob gaenön Kristusi, 

e patuvobös, das dutob lü om, e das no dunob ma 
gid lönik sekü lonem, ab ma gid sekü lekred in 
Kristus, fa God ebo demü lekred pegevöl. 

So seivobös omi, nämi lelifikama omik, kobädi 
sufa omik, e labobös deadami sümik, 

dat bo oreafobös ad lelifikam se deadam! 

No binos, das ya erivob atosi, u das ya 
perafinükob, ab steifob ad dagetön osi, bi i 
pegleipob fa Kristus. 

O svists! ob no cedob, das ya egleipob osi; 

ab dini bal dunob: glömob utosi, kel epasetikon, 
lüälob lü utos, kel binon fo ob, dayagob zeili 
ad dagetön premi sülik dub vok Goda in Kristus: 
Yesus pelonülöli. 

Tikobsöd so, maä udagetobs süeni! If nu 
tikolsöv votiko dö din seimik, tän God 
osevädükom osi oles. 

Alo, kondötobsöd e tikobsöd ma utos, ad kel 
ekömobs! 

Binolsöd züpans oba! o svists! e logolsöd lü 
utans, kels kondötons ma sam, keli labols de obs! 

Ibä mödikans, binos bos, keli esagob suvo oles, 
e sagob drenölo i nu, kondötons as neflens kroda 
Kristusa. 

Ab fin onas obinon päridikam; bälid binon god 
onas; jemod binon stim onas, e tikons te dö dins 
taledik. 

Lomän obsik ga sül binon, se kel spetobs as 
savan Söli: Yesus Kristus, 

kel oceinom koapi läsöfik obsik ad somik, kel 
sümon ko koap glorik omik, dub näm, me kel 
fägom ad sumätükön vali. 

KAPIT : IV 

Klu, o svists palöföl ä padesiröls oba! fred 
ä kron oba! laidälolsöd so in Söl! o 
palöfölans! 

Stigädob eli Evodia ed eli Syntyche ad binön 
baläliks in Söl. 

Si! obegob ole, o flenädan fiedik! yufolöd ofis. 
Ofs ga eyufofs obi pö predam gospula ko Clemens e 
kevobans votik, kelas nems pepenetons ini buk 
lifa. 

Fredolsöd ai in Söl! dönuob: fredolsöd! 

Sufäl olsik sevädonös pö mens valik! Söl 
binom nilik. 

No kudolsöd! ab sevädükolsöd utosi valik, 
kelosi begols, ai me plek e lebeg ko danisag Gode! 

e püd Goda, kel pluon leigodü täläkt valik, 
okipedon ladälis e tikodis valikis olas in 
Kristus: Yesus. 

Fino, o svists! kelos binon veratik, stimabik, 
gidik, klinik, löfidik, benorepütik, tugöfik, 
lobabik: betikolsöd atosi valik! 

Kelosi elärnols, ed elüsumols, ed elogols in ob, 
dunolsöd atosi! e God püda obinom lä ols. 

E fredob vemo in Söl, das ebetikols dönu seimna 
obi, sevabo: ebetikols sio obi, ab no elabols 
pöti. 

No sagob atosi, bi defädob; ibä obo, elärnob ad 
binön kotenik pö dinäds valik. 

Sevob ad lifön mükiko, ed i in bundan. Eplakob 
vali e dinis valasotik, ed esevob sati, ed esevob 
faemi, ed ejuitob bundani, ed esufob defädi. 

Fägob ad sufön vali dub om, kel nämükom obi. 

Ab edunols gudiko ad jonülön obe kesenäli, ven 
pädränälob. 

Ols it, o els di Philippi! sevols, das ün prim 
predama gospula, ven ädetävob se Makedonän, 
plä ols, komot nonik äyumäton ko ob tefü giv e 
get. 

Ibä ya in Tesalän esedols obe telna bosi demü 
neod obik. 

Pö atos no zeilob givoti, ab zeilob fruti, kel 
kömon bundano ini kal olsik. 

Egetob nu vali, e labob bundani. Dalabob bundano, 
nü egetob dub Epaphroditus uti, keli esedols, as 
smel löfidik, as sakrifot Godi plitöl. 

Ab God obik ofölom bundaniko neodis valik olas, 
ma lieg okik dub glor in Kristus: Yesus. 

Lü God ä Fat obsik glor binonöd ün laidüp 
valik! So binosös! 

Glidolsöd saludanis valik in Kristus: Yesus! Olis 
svists valik glidons, kels binons lä ob. 

Saludans valik glidons olis, pato utans, kels 
dutons lü kur lampörik. 

Benäd Söla: Yesus Kristus binonöd ko lan olsik! 
So binosös! 

(At pepenon elanes di Philippi in Roma fa 
Epaphroditus) 

PENED DE PAULUS ELANES DI COLOSSAE 

KAPIT : I 

Paulus, sekü vil Goda paostolan Yesusa: Kristus, 
e hisvist: Timotheus, 

svistes saludik ä fiedikes in Kristus tö 
Colossae. Benäd e püd binonsös lü ols de God: 
Fat obas e de Söl: Yesus Kristus! 

Ai plekölo demü ols danobs Godi: Fat Söla 
obsik: Yesus Kristus, 

bi elelilobs lekredi olsik in Kristus: Yesus, e 
löfi olsik pro saludans valik, 

demü spel pro ols in süls pekipedöl, e dö kel 
büiko elilols dub predam verata gospula, 

kel ekömon lü ols, leigoäsä ini vol lölik, e 
kö fruton e progedon, leigoäsä bevü ols, de 
del, kü elilols oni ed edasevols verato benädi 
Goda. 

Leigoso elärnols oni fa Epaphras: hikedünan 
palöföl obsik, kel binom pro ols hidünan fiedik 
Kristusa, 

keli enunom obes löfi olsik fa Lanal 
pelanälüköli. 

Sekü atos de del, kü elilobs atosi, no 
estopedobs ad plekön e lebegön pro ols, dat 
fulikolsös me sev vila omik in sap valik e dasev 
lanöfik, 

dat kondötolsös digädiko lo Söl, ad plitön 
omi in tefs valik, ko vobods gudik frutöl e sev 
ai gretikumöl Goda, 

dat nämikolsös mu vemo ma näm glora omik, ad 
lesufön fredo valiko sufäd e lunasufäl, 

dat danöfolsös lü Fat, kel efägükom olis ad 
kompenön pö gerot saludanas lita; 

kel eramenom obis se nämäd daga, ed epladom obis 
ini regän Sona palöföl omik, 

in kel labobs lelivükami, stiami de sinods, 

kel binom mag Goda nelogädik, balidmotäb 
jafotema lölik, 

bi in om val pejafon, kel binon in süls e kel 
binon su taled, dins logädik e nelogädiks, 
lindifo va binons trons, reigs, cifods u nämäds; 
val pejafon fa om e lü om, 

edavedom bü dins valik, e val dabinon in om, 

binom i kap koapa, cif komota. Binom prim, 
balidmotäb se deadans, dat öbinom tefü dins 
valik balidan, 

ibä God äplidom ad leadön stebön fuli lölik 
okik in om, 

ed ad rekosilön dub om ko ok vali, dubä kodom 
püdi dub blud omik len krod, si! dub om rekosilom 
vali, kel binon su taled ed in süls. 

I olis, kels äbinols ettimo foginiks e ma meug 
olsik e kodü vobods badik olsik, nefleniks, 

in koap midik omik dub krodam, dat dajonolsös 
olis saludiko, kliniko e neblamabiko foi om, 

if nemu tefü lekred bleibols pastabön fimiko, e 
no perols speli in gospul, keli elilols, kel 
penotükon jafäbes valik dis sül, kelas ob: 
Paulus evedob hidünan. 

Nu fredob, das sufob pro ols, e läfulükob me suf 
obik dränäli Kristusa demü koap omik, kel binon 
komot. 

Evedob hidünan oma ma büad Goda, cal kelik 
pegivon obe demü ols ad fölön predami vöda 
Goda: 

müster dü tumyels pö menäds valik 
peklänedöl, kel nu ye pesevädükon saludanes 
okik. 

Ones God evilom ga notükön, kis lieg glorik 
müstera binon pro pagans, sevabo, das Kristus 
binom bevü ols: spel in beat. 

Predobs omi, stigädobs meni alik e tidobs mene 
alik sapi valik, dat pladobsös alani onas 
lölöfiko in Yesus lekredöli lo God! 

Pro atos töbidob, komipölo ma näm omik, kel 
vobedon nämädiko in ob. 

KAPIT : II 

Vilob ga, das sevols, me komip viogretik komipob 
pro ols, pro elans di Laodicea, e pro utans, kels 
no elogons obi pösodiko, 

dat ladäls olsik patrodonsös, dat ols dub löf 
pebalöls süadolsös susliegiko tefü sev 
lölöfik e dasev müstera Goda: Kristus, 

in kel divs valik sapa e seva peklänedons. 

Sagob atosi, dat nek olas pakofudükonös dub 
spikäds bätodik! 

Ibä do binob koapiko fagik de ols, lanöfiko ye 
binob lä ols, du fredob, ven logob jästädi 
pötöfik olsik e fümi lekreda olsik in Kristus. 

Kondöt olsik binonöd kludo baiädü utos, kelosi 
elüsumols de Söl: Yesus Kristus! 

Bleibolsöd labön vulis e stabi in om, binolsöd 
fümiks in lekred, baiädü utos, kelosi 
elärnols, e danolsöd ai bundaniko! 

Küpälolsöd, das nek midugon olis dub filosop, e 
dub lugs cütik, kels stabons su vönaoloveikods 
menas, e natanäms, e no su lejon Kristusa! 

Ibä ful lölik Godäla lödon koapiko in om, 

ed ols kompenols pö ful Godälik oma, kel binom 
sus reig e nämäd aliks. 

I pesäprepüdols in om, fe me säprepüdam no dub 
nams pedunöl; dub klem koapa midik esufols 
säprepüdami in Kristus. 

Dub bluned pesepülols ko om, e pelelifükols i ko 
om dub lekred in näm Goda ad lelifükön omi se 
deadans. 

I olis, kels äbinols deadiks demü nefölots 
olsik, e no säprepüdam midik olsik, 
ekelelifükom ko om; epardom obes nefölotis 
valik. 

Eduliunom debaröti negönü obs labü büdüls 
onik, kels äneletons obis. Enosükom oni, dubä 
efimaklufom oni leni krod. 

Esäklänedom reigis e nämädis, ed edajonädom 
onis notidiko, e dub atos evikodom onis. 

Nek cödonöd kludo olis tefü fid e drin, ni 
tefü zel zäla, u nulamuna, u jabatas! 

Atos valik binon jadamagots dinas fütürik; koap 
voik binon Kristus. 

Kälälolsöd, das nek desumon mätapremi de ols, 
dubä steifon ad dagetön ati me mük e kult 
silananas, dubä stäatikon sekü dins, kelis no 
elogon, du svolükon vaniko oki in meug midik 
okik, 

nes dakipön kapi, se kel koap lölik me yoins e 
tans ad lölot gudik pekoyümöl glofon me glof 
Godik! 

Ven nu edeadols ko Kristus ed evedols livätiks de 
natanämäds, sekü kis leadols-li täno, äsva 
lifols in vol, bligädön oles büdülis, 

No gleipolöd! no gutolöd! no doatolöd! 

(atos valik opäridikon dub geb). Binons büds e 
tidods menas. 

Dins valik at binons cedisag, kel labon fe sapi 
tefü kult lönik, mük, e nespaläl koapa, ab no 
labons völadi anik pö föl desira midik. 

KAPIT : III 

Ven nu pelelifükols ko Kristus, sukolsöd täno 
utosi, kelos binon löpo, utöpo, kö Kristus 
binom, seadölo detü God! 

Betikolsöd utosi, kel binon löpo, no utosi, 
kelos binon su taled! 

Ibä edeadols, lif olsik peklänedon ko Kristus in 
God. 

If nu Kristus, kel binom lif obsik, odasevädikom, 
tän i ols odasevädikols ko om in glor. 

Deidolsöd kludo utosi, kelos binon in limeds 
taledik olsik: nepued, neklin, lefäk, desir 
badik, e labiäl, kel binon lugodikult. 

Atos valik süükon pö God zuni ta utans, kels 
binons nelobediks. 

So i ols äkondötols, ven nog älifols in 
döfäds at. 

Ab nu i ols klemolsöd atosi valik: zun, vut, 
badäl, slän; vöd bapik no sekömonöd se muds 
olsik! 

No lugolsöd ta ods! bi edeükols meni büik sa 
dunis onik, 

ed elenükols meni nulik, kel penululon ad 
dasevön ma mag jafala okik. 

Tän no dabinons Helänans e Yudänans, 
säprepüdäbs e prepüdilabans, barbarans e 
Skütänans, slafans e libans, ab Kristus binom 
val ed in val. 

Klu lüsumolsöd, as saludans pevälöl ä 
palöföls Goda, ko ladäl keliedöl flenöfi, 
müki, sofäli, lunasufäli! 

Sufälolsöd odis, e pardolsöd odes, if ek labon 
blameti ta votan! (äsä Kristus epardom oles, 
dunolsöd i so)! 

Ab bü val labolsöd löfi, kel binon tan 
nendöfa! 

E püd Kristusa dareigonöd in ladäls olsik, ad 
kel pevokols as dils koapa bal! E binolsöd 
danöfiks! 

(Vöd Goda stebonöd bundano in ladäls olsik)! 
Tidolsöd e devodükolsöd odis sapo, e 
kanitolsöd ko plid in ladäls olsik stimü God 
psamis, hümis e lidis relöfik! 

Ed alutosi, kelosi dunols ma vöd e vobod, 
dunolsöd vali nämätü Yesus, medamü kel 
danolsöd Godi: Fat! 

O voms! binolsöd sumätöfiks lü himatans olsik, 
soäsä sötos me büad Söla! 

O mans! lelöfolsöd jimatanis olsik, no 
biedälolsöd ta ofs! 

O cils! lobedolsöd palis olsik in dins valik! 
ibä atos pliton Söli. 

O fats! no skänolsöd cilis olsik, dat no 
peronsös kuradi! 

O slafans! lobedolsöd in dins valik mastanis 
taledik olsik, no äsä lusumätans ad plitön 
menis, ab in balug ladäla, sekü dalestüm lü 
Söl! 

Kelosi bo dunols, dunolsöd utosi ladöfo, äsva 
dunols osi pro Söl e no pro mens! 

Bi sevols, das ogetols de Söl as bläfod geroti; 
binolsöd slafans Söla: Kristus! 

Ibä utan, kel dunon negidiko, ogegeton mesedi 
negida okik. Paletöf no dabinon. 

KAPIT : IV 

O mastans! Dunolsöd gidiko e nepaletöfiko kol 
slafans olsik, sevölo das i ols labols mastani in 
sül! 

Laidälolsöd in plek ko galäl e danöf! 

Plekolsöd leigüpiko pro obs, dat God 
maifükomös obes yani demü predam, dat 
notükobsös müsteri tefü Kristus, demü kelos 
pejänädob! 

dat sevädükobös oni, soäsä mutob sagön oni! 

Kondötolsöd sapiko kol utans, kels binons 
plödü komot! frutidolsöd pöti alik! 

Spikam olsik binonöd ai plitik! sevolsöd, vio 
mutols gespikön alane! 

Lio ob stadob, atosi valik Tychicus: hisvist 
palöföl, hidünan fiedik ä kedünan in Söl, 
onunom oles. 

Ebo demü atos elesedob omi lü ols, dat sevolsös 
dinädis obsik e trodomös ladälis olsik! 

Ko om lesedob eli Onesimus: hisvist fiedik ä 
palöföl, kelomänan olsik. Onünoms oles vali, 
kel jenon is. 

Olis glidoms Aristarchus: kefanäb obik, e Marcus: 
hinef ela Barnabas, tefü kel egetols büdülis. 
(Ven kömom lü ols, getedolsöd täno gudiko 
omi)! 

e Iesus, penäinemöl: Iustus; atans binoms 
kevobans teik pro regän Goda, kels 
pesäprepüdoms; äbinoms trod pro ob. 

Olis glidom Epaphras: kelomänan olsik, hidünan 
Kristusa, kel ai pläidom olis in pleks okik, dat 
ols, as mens nendöfik äd edagloföls, 
laidälolsös in utos valik, kelosi God vilom! 

Ibä temunob tefü om, das bligädom oke töbi 
mödik demü ols, demü elans di Laodicea e di 
Hierapolis. 

Olis glidoms flen obik: Lucas: sanan palöföl e 
Demas. 

Glidolsöd svistis in Laodicea, ed eli Nympha ko 
komot, kel kobikon in dom ofik! 

Ven pened at puloreidon lä ols, koedolsöd täno 
loreidön oni in komot elanas di Laodicea, e 
kudolsöd, das i ols dagetolsös reidio penedi se 
Laodicea! 

Sagolsöd ele Archippus: Kälälolöd, das fölol 
gudiko cali, keli ebligädol ole in dün Söla! 

Getolsöd patiko glidi de ob: Paulus! Betikolsöd 
jänädis obik! Benäd binonöd lä ols! 

- 

(At pepenon in Roma lü elans di Colossae fa 
Tychicus 

ed Onesimus) 

PENED BALID DE PAULUS ELANES DI THESSALONICA 

KAPIT : I 

Paulus, Silvanus e Timotheus komote elanas di 
Thessalonica in God: Fat, e Söl: Yesus Kristus 
binonsöd lä ols! 

Danobs ai Godi demü ols valik, ven mäniotobs 
olis in pleks obsik. 

Nenropo ga mebobs lo God ä Fat vobodis olsik 
lekreda, zili olsik pö löfagivots, e laidäli 
olsik tefü spel ad Söl obsik: Yesus Kristus; 

ibä sevobs, o svists fa God palöföls! das 
pedavälols. 

Ibä gospul obsik no ekömon lü ols te me vöds, 
ab i ko näm e Saludalanal, e ko fümäl gretik. E 
sevols ga, vio ebitobs bevü ols demü ols it. 

Evedols züpans de obs e de Söl, bi elüsumols 
vödi in dränäl mödik ko fred Saludalanala, 

sodas evedols samans pro lekredans in Makedonän e 
Lagayän. 

Ibä dub ols vöd Söla etonon no te in Makedonän 
e Lagayän, ab i in tops valik lekred olsik in God 
esevädikon, sodas no änedobs sagön bosi dö 
atos. 

Ibä oksao mens nunons dö obs, vio ätuvobs 
dalilami fa ols, e vio edeflekols olis de lugods 
lü God, ad dünön Godi liföl ä voiki, 

ed ad stebedön se sül Soni omik, keli 
elelifükom se deadam: Yesus, ad jelön obis ta 
zun okömöl. 

KAPIT : II 

Ols it sevols ga, o svists! das köm obsik lü ols 
no ebinon nenfrutik; 

ab posä, äsä sevols, esufobs e pelunofobs in 
Philippi, epredobs oles ko nenplaf, keli God 
ägevom obes, e pö komip mödik gospuli Goda. 

Ibä notükam obsik no äjenon sekü cüt, ni 
sekü dobäl, ni sekü käfod, 

ab leigoäsä God ecedom obis digädikis, ed 
ekonfidom obes gospuli, epredobs oni; no ad 
plitön menis, ab Godi, kel blufom ladälis obsik. 

Ibä neai ebitikobs ko flät, äsä sevols, ni ko 
diseins labiälik. (God binom temunan obik). 

I no esteifobs ad dagetön stimi de mens, ni de 
ols, ni de votans; do obs as paostolans Kristusa 
äkanobs koedön senälön nämädi obsik. 

Nö! ebinobs bevü ols sofäliks, äsä mot, kel 
kälof cilis okik. 

Pö löf gretik obsik pro ols, edesirobs no te ad 
blinön oles gospuli Goda, ab i lifi lönik obas, 
sovemo evedols löfiks pro obs. 

Memols ga, o svists! vobi e töbidi obas; du 
ävobobs dü del e neit ad no böladön bali olas 
änotükobs oles gospuli Goda. 

Ols binols temunans, ed i God, vio saludiko, 
gidiko e ritiko ekondötobs kol ols: lekredans. 

Äsä sevols, asä fat cilis okik, estigädobs ed 
ekuradükobs alani olas, 

ed elebegobs vemo oles ad kondötön gidöfiko lo 
God, kel evokom olis lü regän e glor oka. 

Sekü atos i danobs laiduliko Godi, das, posä 
egetols vödi Goda, keli epredobs, elüsumols oni 
no as vöd menas, ab, äsä binon verato, as vöd 
Goda, kel i vobedon in ols, kels lekredols. 

Ibä, o svists! evedols in Kristus: Yesus züpans 
komotas Goda in Yudän. I ols ga esufols otosi dub 
kelomänans olsik, äsä ons dub Yudänans, 

kels igo edeidoms Söli: Yesus e profetanis, ed 
epöjutoms obis. No plitoms Godi e neflenoms ta 
mens valik, 

dubä neletoms obis ad predön paganes, sekü 
kelos övedonsöv beatiks. So lölöfükoms 
mödoti sinodas oksik. E jü fin zun ekömon love 
oms. 

Obs nu, o svists! posä fagobs dü tim bo lunik, 
pösodo ab no ladälo, de ols, esteifobs leziliko 
ko desir gretik ad logön dönu olis. 

Sekü atos obs evilobs kömön lü ols, ob: Paulus 
igo pö naeds 

anik, ab diab eneletom obis ad dunön atosi. 

Ibä kim votik, äsä ols, binon-li spel e fred e 
kron obas, dö kel kanobs pleidülön lo Söl 
obsik: Yesus Kristus pö köm omik? 

Ibä ols binols glor e fred obas. 

KAPIT : III 

Bi no plu äsufidobs osi, äsludobs ad poblibön 
soeliko in Athenae, 

ed älesedobs eli Timotheus, hisvisti obsik, 
hidünani Goda [ä kevobani obsik] pö predam 
gospula Kristusa, ad nämükön e stigädön olis 
in lekred olsik, 

dat nek olas panefümälükolös dub dränäls at! 
Ibä ols it sevols, das mutobs sufön onis. 

Ibä ven äbinobs lä ols, ya ebüosagobs oles, 
das pödränälobs: bos, keli ejenon, äsä 
sevols. 

Demü atos, ven no plu äsufidob atosi, elesedob 
omi ad sevön, vio lekred olsik stadon, va 
blufodan bo no eblufodom olis, e vobod obsik 
evedon vanik. 

Nü anu Timotheus egekömom de ols lü obs, ed 
eblinom obes nuni gudik tefü lekred e löf olas, 
das kipedols ai memoti gudik de obs, e leigo 
desirols ad logön obis, äsä obs olis, 

dub atos pö ditret e dränäl valiks obas 
pekuradükobs, o svists! dönu dub lekred olsik. 

Nu vo lifobs, if laidälols in Söl. 

Lio ga kanobs-li bläfön demü ols me dan Gode, 
fredi valik, me kel fredobs lo God obsik tefü 
ols? 

Dü del e neit plekobs mu bundaniko ad dalön 
logön dönu olis pösodo, ed ad lölöfükön 
utosi, kelos defon nog in lekred olsik. 

God ä Fat obsik it e Söl obsik: Yesus Kristus 
dugomsöd vegami obas lü ols! 

Söl koedomöd glofön e mödikumön in ols löfi 
kol ods e kol valans, leigoäsä obs löfobs olis! 

Nämükomöd ladälis olsik, dat binonsös 
nensteniks in salud lo God ä Fat obsik timü köm 
Söla obsik: Yesus Kristus ko saludans valik oma! 

KAPIT : IV 

Fovo, o svists! nu begobs oles e stigädobs olis 
nämätü Söl: Yesus ad kondötön vemikumo, 
soäsä ya dunols ma büdüls, kelis egetols de 
obs, vio sötols kondötön ad plitön Godi. 

Ibä sevols büdülis kinik egevobs oles nämätü 
Söl: Yesus. 

Vil Goda binon ga saludikam olas, dubä stönols 
nepuedi, 

dubä alan olas sevol ad dagetön jimatani lönik 
in stim e salud, 

no in ledesir sänsüelik, äsä pagans, kels no 
sevons Godi. 

Nek deikonöd e cütonöd tuflagedo svisti okik 
pö büsid! ibä Söl binom vinditan dinas valik 
at, äsä esagobs ed etemunobs büikumo oles. 

God ga no evokom obis ad nepuedön, ab ad 
saludön. 

Klu utan, kel deimon atosi, no deimon meni, ab 
Godi, kel egivom oles Saludalanali okik. 

Tefü svistilöf no nedob penön oles, ibä ols it 
elärnols de God ad löfön odis. 

Ibä jonülols atosi i svistes valik in Makedonän 
lölik. Klu komandobs oles, o svists! ad dunön 
nog bundanikumo atosi, 

ed ad cedön osi lü ols it stimi ad lifön 
takedo, ad dunön dinis lönik olsik, ed ad 
jäfön me febod lönik olsik, äsä ebüdülobs 
oles, 

dat kondöt olsik binonös gidöfik lo utans, kels 
binons plödü komot, ed ols no neodolsös bosi de 
ek! 

Nu no vilobs, o svists! das binols neseviks tefü 
edeadölans, dat no labolsös lügi, äsä votans, 
kels no labons speli! 

Ibä, äsä lekredobs, das Yesus edeadom ed 
elelifikom, so God i okedugom ko Yesus utanis, 
kels edeadons in om. 

Ibä atosi sagobs oles nämätü Söl: obs, kels 
lifobs e posbinobs jü köm Söla, no obuobs bu 
edeadölans. 

Ibä sekü büd, sekü vögam silanala e sekü 
tonäd posuna Goda, Söl it odonikom se sül; tän 
büiko utans, kels edeadons in Kristus, 
olelifikons; 

e pos atos, obs, kels retobs lifölo, pomodugobs 
ko ons su lefogs in lutem lü Söl, ed obinobs so 
laiduliko lä Söl. 

Trodolsöd kludo odis me vöds at! 

KAPIT : V 

Tefü tim, ün kel, e tefü dinäds, pö kels atos 
ojenon, o svists! no zesüdos ad penön oles; 

ibä sevols vemo gudiko, das del Söla okömon, 
leigoäsä tifan ün neit. 

Tü timül, das mens osagons: «Binos püd, 
riskäd no dabinon», päridikam odrefon süpiko 
onis, leigoäsä doleds vomi grodik; fümo no 
oskeapons de on. 

Ab ols, o svists! no lifols in dag, sodas pö ols 
del et no kanon kömön süpiko äsä tifan. 

Ibä ols valik binols cils lita e cils dela. No 
dutobs lü neit u lü dag. 

Klu no slipobsöd, äsä mens votik, ab galobsöd 
e binobsöd tämäliks! 

Ibä utans, kels slipons, slipons neito, ed utans, 
kels brietükons okis, brietons neito; 

ab obs, kels dutobs lü del, binobsöd tämäliks, 
e peklotobsöd me harnad lekreda e löfa, e me 
lehät spela beata! 

Ibä God no ejonidükom obis ad pazunükön, ab ad 
getön beati fa Söl obsik: Yesus Kristus, 

kel edeadom pro obs, dat, va galobs, u va slipobs, 
olifobsös kobo ko om! 

Demü atos, stigädolsöd odis, e devodükolsöd 
odis, äsä fe dunols! 

Begobs oles, o svists! ad dasevön utanis, kels 
vobons sumätöfü ols, ed utanis, kels binoms 
dugans olsik pö dins Söla e lejonodoms oles, 

Jonülolsöd omes löfi gretik demü vobod omsik! 
Kipedolsöd püdi kol ods! 

Fovo komandobs oles, o svists! küpälolsöd ad 
nensüenans, kuradükolsöd smalakuradanis, 
yufolsöd fibanis, sufädolsöd pro valans! 

Küpälolsöd, das nek bläfon eke badi me bad! ab 
sukolsöd valöpo gudi pro ods e pro valans! 

Fredolsöd valüpo! 

Plekolsöd nenropo! 

Danolsöd demü dins valik! ibä atosi God flagom 
de ols in Kristus: Yesus. 

No kvänolsöd Lanali! 

No ludigidolsöd profetamis! 

Xamolsöd vali, e dakipolsöd gudikosi! 

Klemolsöd badi valasotik! 

God it püda saludükomöd lelöliko olis! e 
lanöf e lan löliks olas, e koap olas 
pakipedonsös nensteniko pro köm Söla obsik: 
Yesus Kristus! 

Om, kel vokom olis, binom fiedik, ed oledunom osi. 

O svists! plekolsöd pro obs! 

Glidolsöd svistis valik ko kid saludik! 

Lebegob vemo oles nämätü Söl, ad koedön 
loreidön penedi at lo svists saludik valik. 

Benäd Söla obsik: Yesus Kristus binonöd lä 
ols! So binosös! 

(Pened balid elanes di Thessalonica se Athenae) 

PENED TELID DE PAULUS ELANES DI THESSALONICA 

KAPIT : I 

Paulus, Silvanus e Timotheus komote elanas di 
Thessalonica, komote in God: Fat obas e Söl: 
Yesus Kristus. 

Benäd e püd pagevonsöd oles fa God: Fat obas e 
Söl: Yesus Kristus! 

Labobs bligi ad danön nenropo Godi demü ols, o 
svists! Atos binon gidik, bi lekred olsik glofon 
aiplu, e löf olas valik pro ods gretikumon 
laiduliko; 

sodas obs it pleidülobs dö ols in komots Goda 
demü sufod e lekred olsiks pö pöjuts e 
dränäls valiks, kelis sufols. 

Atos binon blöf cödota gidik Goda, dat 
padigädolsös pro regän Goda, demü kel i 
sufols! 

Ibä binos gidik, das God blöfom utanis, kels 
dränälons olis ko dränäl, 

e givom oles, kels padränälols ko obs klieti, 
ven Söl Yesus opubom se sül ko silanans 
nämädik oka 

in flam fila, ed oblinom bläfodi utanes, kels no 
sevons Godi, e no zepons gospuli Söla obsik: 
Yesus Kristus. 

Popönons me pärid laidüpik fago de logod Söla 
e glor näma omik, 

ven ukömom ün del et, e poglorükom in saludans 
okik, e postunidom fa lekredans valik; ibä predam 
obsik pelekredon fa ols. 

Ad atos i plekobs laiduliko pro ols, dat God obsik 
lecedomös olis digädikis pro voked olsik, e 
lölöfükomös dub nämäd okik plidi olsik in 
val, kel binon gudik, e vobodi olsik pro lekred! 

dat nem Söla obsik: Yesus Kristus paglorükonös 
in ols, ed ols in om, ma benäd Goda obsik e 
Söla: Yesus Kristus! 

KAPIT : II 

Nu begobs oles, o svists! tefü köm Söla obsik: 
Yesus Kristus, e kobikam obas ko om, 

das no perols sunädo süeni olsik, e no 
padredükols, ni sekü süikam lanöfa, ni sekü 
vöd seimik, ni sekü pened seimik, kel dobiko 
petikodükon, das ekömon de obs, äsva del Söla 
binon nilik. 

No letolsöd, das ek cüton olis ön mod seimik; 
ibä del et no kömon, büä paostat ukömon 
büiko, e man sinoda, son pärida, upubom: 

taan, kel volutom ta utos valik, kel panemon God u 
saludot; sodas oseidom oki ini tem Goda, ed 
obitikom, äsva binom God. 

No memols-li, das esagob atosi oles, ven nog 
äbinob lä ols? 

Nu sevols utosi, kelos neleton omi; tü timül 
pötik opubom. 

Ibä müster negida ya dunon vobodi okik; te utan, 
kel nog neletom, mutom pamoükön büiko. 

E täno negidan opubom, keli Söl: Yesus odeidom 
me natemot se mud okik, ed onosükom me nid köma 
okik: 

Om, kel okömom ko mekäd diaba, ko duns nämik 
valasotik, mals, e milags dobik, 

e ko duns negidik valasotik, dub kels utans 
pocütons, kels opäridikons; bi no elasumons lifi 
pro verat, dub kel posavonsöv. 

Sekü atos God äsedom lü ons vobedi pöla, dub 
kelos äkredons lugi, 

dat valans, kels no elekredons verati, ab 
äplidons negidi, pömicödonsös! 

Obs nu, o svists fa Söl palöföls! mutobs ai 
danön Godi demü ols, das God edavälom olis 
primao ad beat dub saludükam lanöfa e lekred 
verata, 

ad kel evokom olis dub predam obsik gospula, dat 
kompenolsös pö glor Söla obsik: Yesus Kristus! 

Klu laidälolsöd, o svists! e fölolsöd 
vönaoloveikodis, kelis elärnols, u dub vöd u 
dub pened, de obs! 

Söl obsik it: Yesus Kristus e God: Fat obas, kel 
elöfom obis, ed egivom trodi laidüpik e speli 
gudik, 

trodomöd ladälis olsik, e nämükomöd olis pö 
vobods e vöds gudiks valasotiks! 

KAPIT : III 

Fovo, o svists! plekolsöd pro obs, dat vöd Söla 
vogikonös e pastimonös, leigoäsä lä ols! 

e das palivobsös de mens fopik e badiks! ibä no 
valans labons lekredi. 

Ab Söl binom fiedik, onämükom olis ed ojelom 
olis ta diab. 

E konfidobs olis in Söl, das fölols ed ofölols 
utosi, kelosi büdülobs oles. 

Söl vedükomöd ladälis olsik klienikis ad 
löfön Godi ed ad sufälön, äsä Söl! 

E nu büdülobs oles, o svists! nämätü Söl 
obsik: Yesus Kristus ad vitön svisti alik, kel 
lifon trögiko, e no fölon vönaoloveikodis, 
kelis egetols de obs. 

Ibä ols it sevols, vio mutols züpön obis, bi no 
ekondötobs trögiko bevü ols, 

neai efidobs glato bodi de ek, ab dü del e neit 
evobobs töbidiko pö vobod fikulik ad no belodön 
eki olas. 

No edunobs so, bi no älabobs gitäti seimik, ab 
bi ävedükobs obis samani, keli ösötols 
züpön. 

Ven äbinobs ga lä ols, ebüdülobs oles, das 
utan, kel no vilon vobön, i no söton fidön. 

Ibä lelilobs, das semans bevü ols lifons 
trögiko; no vobons, ab dunons dinis vanik. 

Somanes nu büdülobs, e stigädobs onis, ad 
vobön takediko, ed ad fidön bodi ito 
pemeritöli. 

Ed ols, o svists! no nedunolsöd, ad dunön 
gudiko! 

If ek nu no fölon utosi, kelosi büdülobs in 
pened at, küpälolsöd täno oni, no kosädolsöd 
ko on, dat jemikonös! 

No träitolsöd ye oni asä nefleni, ab meibolsöd 
one asä sviste. 

Söl it püda gevomöd oles püdi ün tim valik e 
pö dinäds valik! Söl binomöd lä ols valik! 

Glid at pepenon me nam lönik oba: Paulus. At 
binon nemapenät obik peneda alik. So dispenob. 

Benäd Söla obsik: Yesus Kristus binonöd lä ols 
valik! So binosös! 

(Pened telid elanes di Thessalonica se Athenae) 

PENED BALID DE PAULUS ELE TIMOTHEUS 

KAPIT : I 

Paulus: paostolan Yesusa: Kristus, komitü God: 
Saludükal obas e Kristus: Yesus 

ele Timotheus: hicil veratik in lekred. Benäd, 
miser e püd pagevonsöd ole fa God: Fat obsik e 
Kristus: Yesus, Söl obsik! 

Äsä ekomandob ole, ven ätävob lü Makedonän, 
mutol blibön in Ephesus, ad büdülön menes 
semik ad no notükön lejoni distik, 

ed ad no jäfikön me fabs e tribütabims 
nenfinik, kels kodons buikumo disputis, kas 
blinons leodi Godik in lekred dabinöli. 

Disein notükama nu binon: löf se ladäl rafinik, 
konsien klinik, e lekred nensimulik, 

de kels semans edeikons, e jäfikons me bespikam 
dinas vanik, 

du vilons binön bibinolavans, nes suemön ito 
utosi, kelosi sagons, ni utosi, kelosi lesions. 

Sevobs, das lonem binon gudik, if gebädoy pötiko 
oni, 

e suemoy, das lonem no pelonon pro mens ritik, ab 
pro midunans e nentütedans, nenrelans e sinans; 
utans, kels lecedons nosi saludiki e 
säsaludükons vali; sasenans fata, mota, e 
votanas; 

nepuedans, päderastans, luslopükans, lugans, 
miyulans, ed utans, kels dunons ta lejon voik 

ma gospul glora Goda beatik, kela notükam 
pelükonfidon obe. 

Binob danöfik kol om, kel enämükom obi, sevabo 
Söl obsik: Kristus Yesus, das elecedom obi 
fiediki, ed ecälom obi as hidünan oma, 

du äbinob büikumo slänan, pöjutan ä mekädan; 
ab edagetob miseri, bi, no älabölo lekredi, 
nensevo edunob osi, 

bi Söl obsik egevom obe bundano benädi dub 
lekred, e löf, kel binon in Kristus: Yesus. 

Konfidovik e vero kredabik vöd binon, das 
Kristus: Yesus ekömom sui taled ad savön 
sinanis; de ons ob binob vo sinan gretikün. 

Ab demü atos, edagetob miseri, dat Yesus: Kristus 
büiküno öjonülomöv obe lunasufäli lölöfik 
okik, as sam pro utans, kels olabons lekredi in 
om, ed odagetons lifi laidüpik. 

Laidüpio stim e glor binonsöd lü Reg laidüpik, 
lü God laidüpik, nelogädik, balik! So binosös! 

Ole, o hicil obik Timotheus! komitob ad predön 
atosi, ma profetam büiko tefü ol penotodöl, dat 
ol, dub on penämüköl, komipolös in komip 
gudik, 

kipedölo lekredi e konsieni klinik! Mens semik, 
kels edeimons atosi, elabons neseki in lekred. 

Bevü ons Hymenaeus ed Alexander binons, kelis 
elovegivob diabe, dat lärnomsös ad no slänön! 

KAPIT : II 

Nu, komandob bu val ad begön, ad plekön, ad 
lebegön, ed ad sagön dani pro mens valik, 

pro regs valik, e pro valans, kels binons 
geilätiks, dat labobsös lifi stilik ä takediki 
in relöf e puedäl! 

Ibä atos binon gudik e pliton Godi: Beatükal 
obas, 

kel vilom, das mens valik beatikons e dagetons 
dasevi verata. 

Ibä balan binom God, e balan binom Medan vü God 
e mens: Kristus Yesus: men, 

kel egivom oki as livioremamon pro valans: kelos 
petemunon ettimo, 

e demü kelos ob pecälob as heroldan e gospulan, 
e (sagob verati, no lugob) as tidan paganas in 
lekred e verat. 

Vilob kluo, das mans valik plekoms in tops valik 
ko tov namas saludik nen zun e feit, 

leigo, das voms dekofs okis me klotem gidöfik, ko 
puedöf e puedäl, no me heraflökots, goldots, 
pärlats u klotem jerabik, 

ab. soäsä sötos pö voms, kels flagodofs, das 
binofs relöfiks, me vobods benodik. 

Vom getoföd seilölo tidodi, in sumätöf 
lölöfik! 

Ad tidön, ud ad reigön mani, no dälob vome; 
sötof jäfön seilölo. 

Ibä büiko pejafom Adam, e pos atos Eva. 

E no Adam päbätodom, ab vom äleadof bätodön 
oki, ed äsinikof. 

Ab pobeatükof dub motam cilas, if laidof in 
lekred, löf e saludikam, pö puedöf. 

KAPIT : III 

Vöd at binon verätik: If ek desirom ad binön 
kälädan, tän desirom bligädi jönik. 

Kälädan komota nu mutom binön man neblamabik, 
himatan voma bal, nebrietik, süenik, puedöfik, 
lotidiälik, tidafägik, 

no driniälan, no komipiälan, ab flenöfik, 
püdiälik e nemoniälik, 

käledan gudik doma okik, man, kel tütedom 
dinitiko cilis okik. 

(If ek no fägom ad cifön domi lönik okik, lio 
okäledom-li üfo gudiko komoti Goda?) 

No binomöd nulan, dat no vedomös pleidälik, e 
no drefonös omi cödet, kel ädrefon diabi! 

Mutom labön güo benorepüti pö utans, kels 
binons plödü komot, dat no pakofomös, e no 
reafomös ini träp diaba! 

Leigo diakans mutoms binön gidöfiks, no mans 
tellinegik, no mans, kels slafäloms de vin, kels 
binoms lugaenodiälikis, 

ab mans, kels kipedoms müsteri lekreda in konsien 
klinik. 

Mutoms pablufön i büiko. e pos atos. ven binoms 
neblamabiks, mutoms primön cali oksik. 

Leigo i jimatans mutofs binön gidöfiks, no 
jislänans, ab süeniks e konfidoviks in dins 
valik. 

Diakans binomsöd himatans, alan kelas labom vomi 
te bali, e mutoms cifön gudiko cilis e domanefis 
oksikis! 

Ibä utans, kels caloms gudiko as diakans, 
dagetoms gredäti gudik e nenplafi gretik dub 
lekred in Kristus: Yesus. 

Penob atosi oles spelölo ad kömön suniko lü 
ols, 

e dat, if blebob nog dü tim anik fagik de ols, 
sevolsös, vio mutols kondötön in dom Goda, 
sevabo in komot Goda liföl: kölüm e stababumäd 
verata! 

E netablöfoviko müster relöfa binon gretik: God 
edasevädükom oki in mid, pegidükom fa Lanal, 
pelogom fa silanans, penotükom bevü pagans, 
pelüsumom in lekred volanefa, pelöpükom in 
glor. 

KAPIT : IV 

Lanal nu sagon kazeto, das ün tim lätik anans 
osäslopons de lekred, dubä lilidons pösodis 
pöladugöl e lejonis milananas. 

Sekü simul lugispikanas, kels efäiflamädons 
äsva me glutafer konsieni lönik okas, 

proibons ad matikön, e büdülons ad stönön 
zibis semik, kelis God ejafom ad pagebön pos 
danisag fa lekredans ed utans, kels sevons verati. 

Ibä uts valik, kelis God ejafom, binons gudiks, 
nos atas binon deimabik, if pagebons ko danisag; 

ats ga pasaludükons dub vöd Goda e plek. 

If stäpodol dinis at svistes, tän binol hidünan 
legudik Yesusa: Kristus, nulüdöl oli me vöds 
lekreda e lejona süperik, keli 

slopol. 

Ab deimolöd luspikotis no saludikis voma bäldik! 
Plägolöd ad binön relöfik! 

Skilükam koapa fruton ga nemödiko; ab relöf 
binon frutik in tefs valik, bi one prom e lifa 
atimik e lifa otimik petanäton. 

Vöd at binon konfidovik e digädon ad palüsumön 
mu takediko. 

Ibä demü atos töbidobs e palunofobs, bi spelobs 
Godi liföl, kel binom saval menas valik, pato 
lekredanas. 

Büdülolöd e tidolöd atosi! 

Nek ludigidonöd yuni olik! ab binolöd saman pro 
lekredans in vöd e kondöt, in löf, in lanöf, 
in lekred ed in pued! 

Dedietolöd oli, jüs kömob, loreide, stigädane, 
tide! 

No nekälolöd tälenüli ole pelegivöli! At 
pelegivon ole pö profetam, ven bäldikünans 
äsupladoms namis oksik sui ol. 

Kälälolöd dinis et, e jäfolöd me ets, dat 
proged olik kleilikonös lü valans! 

Küpälolöd ad ol it ed ad lejon, laidälolöd 
pö atos! Ibä if dunol so, osavol ed oli it, ed 
utanis, kels dalilons oli. 

KAPIT : V 

No blamolöd groböfiko mani bäldik, ab 
bekonsälolöd omi, äsva binom fat olik; manis 
yunikum, äsä blodis, 

vomis bäldik, äsä motis, vomis yunik, äsä 
söris in klin lölöfik! 

Stimolöd jiviudanis, kels binofs jenöfiko 
jiviudans! 

If jiviudan labof cilis u poscilis, atans 
lärnonsöd täno bü val ad lestümön 
domakompenanis oksik, ed ad bläfön ones utosi, 
kelosi egetons de menäds büikum! ibä atos 
pliton Godi. 

Vom, kel binof jenöfiko jiviudan, e peposbinükof 
soeliko, ebleibof labön speli in God, e laidälof 
in lebegs e pleks dü del e neit. 

Ab vom, kel lifof lasiviko, binof lifölo deadik. 

Küpälolöd valanis ad atos, dat binonsös 
neblamabiks! 

Utan, kel no kälon okikanis, pato no 
domakompenanis okik, noädon lekredi, e binon 
badikum, ka nenlekredan. 

Jiviudan, kel labof bäldoti yelas läs mäldegas, 
no paregistaroföd! Mutof binön vom, kel elabof 
himatani te bali, 

e tefü of mutoy temunön, das edunof bundano 
vobodis gudik: emutof dugälön gudiko cilis okik, 
binön lotidiälik, lavön futis saludanas, yufön 
utanis, kels ditretons, binön zilik pö vobod 
gudik alik. 

Deimolöd jiviudanis yunik! ibä if sänsüel 
kodon, das deflekofs okis de Kristus, tän vilofs 
dönu matikön, 

e kodädofs okes micödeti, bi eludigidofs fiedi 
balid okas. 

E bi no labofs vobodis dunabik, leigo kösömikofs 
ad visitön domi bal pos votik, no te as 
jinosdunans, ab i as jiluspikans e jilujäfikans, 
kels spikodofs spikodis no gidöfikis. 

Desirob kludo, das voms yunik matikofs, motofs 
cilis, konömos in doms oksik, e no kodofs ad 
skänön paleti votik. 

Semans ya edeflekofs okis, e sökofs diabi. 

If hilekredan u jilekredan labon in famül okik 
jiviudanis, tän kälonöd ofis, dat komot no 
pafledonös dub atos, e kanonös kälön utanis, 
kels binofs jenöfiko jiviudans! 

Bäldikünans, kels cifoms gudiko, mutoms 
padigädükön me stim telik, pato utans, kels 
voboms pö predam e tid. 

Ibä bibapenäd sagon: «No sötol musulön hobubi 
cepöl!» e «voban digädon mesedi okik». 

No lüsumolöd kusadi ta bäldikünan, if no 
patemunon fa temunans tel u kils! 

Blamolöd onis, kels sinons komü valans, dat i 
votans vedonsös drediks! 

Nu lebegob ole lo God e lo Kristus: Yesus, e lo 
silanans pevälöl, das pö dins at demol 
nepaletöfi, das dunol nosi paletöfiko gönü 
alseiman. 

No supladolöd tuspido namis sui ek, e no 
kompenükolöd oli pö sinods votanas! Blebolöd 
ol it klinik! 

Drinolöd no plu te vati, ab drinolöd i bosi vina 
demü stomäg e malädils oliks! 

Sinods dila menas binons notidiks, e pacödetons 
sunädo; uts dila votik sevädikons pas latikumo. 

Leigoso vobods gudik i binons notidiks; if atos no 
binon so, ga no kanons blebön kläniks. 

KAPIT : VI 

Alutans, kels polons slafayoki, lecedonsöd sölis 
oksik digädikis ad pastimön, dat nem Goda e 
lejon no palunofonsös! 

Utans, kels labons lekredanis as mastans, no 
dalons läs stimön omis, bi binoms svists, ab 
mutons plüo dünön omis, bi binoms lekredans e 
palöfölans, kels dunoms leziliko benodis. Atosi 
mutol tidön e konsälön. 

If ek tidom lejoni votik, e no lobülom vödis 
saunik Söla obsik: Yesus Kristus, e lejoni, kel 
no lönedon pö relöf, 

tän fatüitom, suemön nosi, e labom klieni 
malädik pro disputs e feits, se kelos davedons 
glöt, zan, slän, miniluds badik, 

zans nenfinik menas korupik, kels eperons dasevi 
verata, bi cedons, das kanons dagetön gaenodi dub 
relöf. Vitoyöd somanis! 

Benö! gaenod gretik kanon padagetön ko relöf, 
if peyümäton ko koten. 

Ibä ekeblinobs nosi ini vol, klülädo bi i 
kanobs kesumön nosi se on. 

If nu labobs nulüdoti e nufädi, tän okotenobs 
ko ats. 

Ab utans, kels vilons liegön, güo pablufodons, 
falons ini träp, e dagetons desiris stupik e 
dämabikis, kels päridükons menis, e vedükons 
onis korupikis. 

Moniäl binon vul bada valik. Dub sufodikam lü on 
semans edeikons de lekred, ed eblinädons okes 
dolis mödik. 

Ab ol, o man Goda! vitolöd atosi! Besteifolöd 
gidi, relöfi, lekredi, löfi, sufädi, sofäli! 

Komipolöd komipi gudik lekreda, dagetolöd lifi 
laidüpik, ad kel pevokol, soäsä elekoefol, ven 
änotodol lekoefi gudik lo temunans mödik! 

Lo God, kel givom lifi dabinädes valik, e lo 
Kristus: Yesus, kel enotodom lekoefi gudik lo 
Pontius Pilatus, büdob ole 

ad fölön nensteniko e neblamabiko büdi obik jü 
pub Söla: Yesus Kristus, 

kel podajonom pötatimo fa Reigal beatik ä balik: 
Reg regas ä Söl sölas, 

kel soeliko dalabom nedeadöfi, belödom liti 
nelügolovik, keli men nonik elogon ud ekanon 
logön föro, lü kel stim e nämäd laidüpik 
dutons. So binosös! 

Konsälolöd lieganes vola atimik, ad no 
pleidälön ed ad no lonülön speli oksik in lieg 
nesefik, ab in God liföl, kel givom obes 
bundaniko vali ad juitön; 

konsälolöd ones ad dunön benodis, ad binön 
liegiks pö dun vobodas gudik, ad binön 
giviäliks ed ad kompenükön volanis pö dalabot 
oksik! 

ad spälön okes somo divi jönik pro fütür, ad 
dagetön lifi veratik. 

O Timotheus! kipedolöd panoti lü ol 
pelükonfidöli, e deflekolöd oli de luspikot 
stupädik nesaludik, e de lusagats gnosida 
sonemik! 

keli semans elüsumons, ed ereafons dub atos sui 
pölaveg dinü lekred. Benäd binonöd lä ols! 

(Pened balid ele Timotheus pepenon in Laodicea: 

cifazif in Frügän sulüdik) 

PENED TELID DE PAULUS ELE TIMOTHEUS 

KAPIT : I 

Paulus, sekü vil Goda paostolan Yesusa: Kristus 
bai prom lifa, kel binon in Kristus Yesus, 

ele Timotheus: cil palöföl. Benäd, miser, püd 
pagevonsöd ole fa God: Fat e Kristus: Yesus, Söl 
obsik! 

Danob Godi, keli dünob ko konsien klinik, leigo 
äsä büröletans obik edunons, ven betikob oli 
nenropo dü del e neit in pleks obik; 

e memölo drenis olik, desirob vemo ad logön oli, 
dat fredikobös! 

Ekesumob de ol memi lekreda nesimulik olik, äsä 
at ebinon büikumo in lemot olik Lois, ed in mot 
olik Eunice, e, maä süadob, i binon in ol. 

Demü atos memükob oli, das mutol liföfükön 
lezili olik pro tälenül Goda, keli labol sekü 
supladam namas fa ob. 

Ibä God no egevom obes ladäli dreda, ab uti 
näma, löfa e süena. 

Klu no jemolöd ad temunön dö Söl obsik, i no 
dö jenöfot, das pefanäböpob pro om, ab 
kesufolöd demü gospul, me näm, keli God gevom! 

God, kel esavom obis, ed evokom obis ko voked 
saludik, no stabü vobods obsik, ab stabü 
büojonid omik e benäd, kel pegevon obes 
laidüpio in Kristus: Yesus, 

e kel esevädikon nu dub pub Savana obsik: Kristus 
Yesus, kel ed enenämükom deadi, ed esevädükom 
lifi e laidüpi dub gospul, 

de kel pecälob as heroldan, gospulan ä tidal lä 
pagans. 

Kodü atos nu sufob doli; ab no jemob demü atos, 
ibä sevob, ad kim elonülob konfidi obik, e 
süadob, das fägom ad galedön divi obe 
pelükonfidöli jü del gretik. 

Demolöd pö lekred in Kristus: Yesus, e ko löf 
pro om, sami fa ob pegivöli me vöds saunik, 
kelis elilol! 

Kipedolöd bijuti süperik me Saludalanal, kel 
binon in obs! 

Sevol fümiko, das elans valik di Asia edeflekons 
okis de ob, bevü ons Phygellus e Hermogenes 
binons. 

Söl labomöd miseri pro domanef ela Onesiphorus, 
bi eklietom suvo obi, e no ejemom dö jänäds 
obik, 

ab, ven ikömom ini Roma, esukom lezilo obi, ed i 
etuvom obi. 

Söl kälälomöd, das tuvomös miseri Söla ün 
del gretik! E dünis kinik edunom in Ephesus, ol 
it sevol gudiküno. 

KAPIT : II 

Ol nu, o cil obik! binolöd nämik dub benäd, kel 
binon in Kristus: Yesus! 

Kelosi elilol de ob komü temunans mödik, 
lükonfidolöd utosi manes lekredik, kels binoms 
skiliks ad tidön i votanes! 

Ol nu, sufolöd i, as krigan gudik Yesusa: 
Kristus! 

Nek, kel tevom krigio, nedom kudön demü kosid, 
dat kanomös kotenükön utani, kel ehürom omi! 

Ed if ek mätom demü mätaprem, no odagetom 
kronüli, if no emätom ma mätanoms. 

Feilan, kel vobon töbiko, muton getön bü votans 
dili proda. 

Suemolöd utosi, kelosi sagob! Söl ogevom ga ole 
dasevi pö dins valik. 

Betikolöd Yesusi: Kristus, kel pelelifükom se 
deadam, e kel binom licinan de David, äsä 
enotükob. 

Demü atos mutob sufön igo jü jänädam, äsva 
binob midunan; ab vöd Goda no pejänädon. 

Sekü atos sufälob vali pro väläbs, dat 
dagetonsös beati e glori laidüpik dub Kristus: 
Yesus! 

Vöd at binon konfidovik, ibä, if edeadobs ko om, 
i olelifikobs ko om. 

If sufidobs blufi, tän i oreigobs ko om; if 
noädobs omi, tän i onoädom obis. 

If nefiedobs, om ga oblebom fiedik, ibä no kanom 
noädön oki it. 

Mebolöd dinis at, e lebegolöd menes nämätü 
Söl ad no disputön, kelos fruton neki, e 
dämükon dalilanis. 

Lezilolöd ad stanön lo God as man bluföfik, as 
voban, kel no nedom jemön, kel notükom stedälo 
vödi verata! 

Vitolöd luspikotis stupädik nesaludik! ibä 
utans, kels jäfons me ats, ovedons aiplu 
nen-Godiks, 

e vöd onsik olailufidon, äsä kanser. Lü somans 
Hymenaeus e Philetus dutoms. 

Atans edeikoms de verat, bi sagoms, das lelifikam 
ya ejenon, ed ekodoms dub atos, das anans eperons 
lekredi. 

Stababumäd bumota Goda binon ye mu fimik, e labon 
as stäpedot suspenädi: «Söl sevom okikanis»; 
e: «Alan, kel vokon nemi Söla, blebonöd fagik 
de negid»! 

In dom gretik nu, no te yegs binü gold e binü 
largent dabinons, abi yegs bi_"n boad e binü 
taim, de kels ats dünons pro geb nobik, ed ets 
pro geb nenobik. 

If ek nu klinükon oki de uts, kels binons 
nekliniks, tän obinon yeg labü jonid nobik, 
pesaludüköl, frutik pro Söl, e pötöfik pro 
vobod gudik alik. 

Vitolöd desiris yunöfik, dayagolöd gidi, 
lekredi, löfi, püdi ko utans, kels lüvokons 
Söli se ladäl klinik! 

Vitolöd feitadinis fopik e stupädikis, bi sevol, 
das kodons feiti! 

Dünan Söla no feitomöd! ab mutom binön 
flenöfik kol valans, binön skilik ad tidön, 
binön lunasufälik, 

mutom dugälön sofälo taedanis, dat God 
ceinomös bo so onis ad dasevön verati! 

Somo esüenikölo, oskeapons se träp diaba, kel 
efanom onis ad sumätöfükön onis vile okik. 

KAPIT : III 

Sevolöd! das ün dels lätik, tims fikulik 
okömons, 

ibä mens obinons okiäliks, moniäliks, 
pleidülans, pleidäliks, slänans, nelobediks kol 
pals oksik, nedanöfiks, nesaludäliks, 

nenlöfiks, nefiediks, mispikiäliks, nestöniks, 
groböfiks, nengudiäliks, 

trätiks, nesüeniks, fopiks; olöfons plu juiti, 
ka Godi, 

e labölo jini relöfa, onoons utosi, kelos binon 
näm onik. Deflekolöd oli i de somans! 

Ibä bevü ons mans binoms, kels kömoms ini doms 
e fanoms vomilis, kels pebelodofs ko sinods, e 
pamüfofs dub desirs mödasotik, 

kels ai lärnofs, e no fägofs ad dagetön dasevi 
verata. 

Leigoäsä Iannes e Iambres ätaoms ta Moyses, 
atans taoms ta verat; binoms mens ko ladäl rübik 
e lekred no bluföfik. 

Ab no odagetoms mödikosi; ibä fop omsik 
osevädikon pro valans, äsä ejenos pö etans. 

Ol ye ezüpol obi in lejon, in kondöt, in lonam 
desinas, in lekred, in lunasufäl, in löf, in 
sufäd, 

in pöjuts, in dols, äsä uts, kelis esufob in 
Antiochia, Iconium e Lystra. Pöjutis kio vemikis 
esufob, e se valiks Söl esavom obi! 

Leigoso valans, kels vilons lifön relöfiko in 
Kristus: Yesus, popöjutons. 

Ab mens badik e cütans olabons fäti ai 
badikumöli. Opöladugons votanis, e popöladugons 
ito. 

Ab ol bleibolöd slopön utosi, kelosi elärnol, 
ed in kelos edagetol konfidi, bi sevol, de kims 
elärnol atosi! 

E yunao sevol bibapenädis saludik, kels kanons 
vedükön oli sapiki pro beat dub lekred in 
Kristus: Yesus. 

Bibapenäd lölik petikodükon fa God, e fruton 
tidi, tablöfami, menodami, dugäli ad gid, 

dat men Goda binonös lölöfik e fägik pro vobod 
gudik valik! 

KAPIT : IV 

Lebegob ole lo God e lo Kristus: Yesus, kel 
ocödetom lifölanis ed edeadölanis nämätü 
köm oma e regän omik: 

Predolöd vödi, laidälolöd pö tim pötik e 
nepötik, blöfolöd, nunedolöd, stigädolöd ko 
lunasufäl gretik e tidam! 

Ibä tim okömon, ün kel no okanoy sufidön 
lejoni saunik, ab das bai desirs lönik okik, 
osukoy kumi tidanas, kels sevoms ad tirädön 
keino oyi. 

Oklemons lilami verata, ed odalilons fabis. 

Ol ye, binolöd süenik pö dins valik, lärnolöd 
ad sufön, dunolöd vobodi gospulana, fölolöd 
dünis valik cala olik! 

Obo, ob ya pasakrifob, e tim moikama obik binon 
nilik. 

Ekomipob in komip gudik, efidunob lifajenädi 
obik, edakipob lekredi. 

Nu kronül gida pakipedon obe, keli Söl: Cödal 
gidik, ogivom obe tü del gretik, e no te obe, ab 
i valanes, kels elöfons kömi oma. 

Töbidolöd ad kömön suno lü ob! 

Ibä Demas elüvom obi, bi elöfikom volädi; 
edetävom lü Thessalonica; Crescens lü 
Galatiyän; Titus lü Dalmatän. 

Te Lucas eblibom lä ob. Kesumolöd eli Marcus, e 
blinolöd omi isio! ibä pö dün binom vemo 
frutik pro ob. 

Eli Tychicus elesedob lü Ephesus. 

Ven kömol, keblinolöd mänedi, keli eleadob 
seatön in Troas lä Carpus, ed i bukis, pato 
pärgamenis! 

Smitan: Alexander ekodom kol ob badikosi mödik; 
Söl obläfom ome utosi, kelosi edunom. 

Galedolöd i ol oli demu om! ibä ebefeitom vemo 
vödis obsik. 

Pö jelod balid obik nek eyufom obi; ün timül et 
valans elüvoms obi. (Atos no pakalükonös omes!) 

Ab Söl äyufom ed änämükom obi, dat predam fa 
ob ösüadükonös, e pöps valik ölilonsös oni! 
So päsavob se lumud leona. 

Söl oskeipom obi se jenots badik valik, ed osavom 
obi pro regän okik in sül. Lü om laidüpio glor 
duton. So binosös! 

Glidolöd eli Prisca, eli Aquila, e domanefi ela 
Onesiphorus! 

Erastus eblibom in Corinthus; eli Trophimus 
malädik eleadob posbinön in Miletus. 

Töbidolöd ad kömön bü nifüp! Eubulus, 
Pudens, Linus, Claudia e svists valik glidons oli. 

Söl: Yesus Kristus binomöd ko lan olik! Benäd 
binonöd ko ols! 

(Pened telid ele Timotheus: bijop pedavälöl 
balid komota 

elanes di Ephesus pepenon in Roma ven Paulus: 
päkomükom 

pö naed telid lo lampör: Nero) 

PENED DE PAULUS ELE TITUS 

KAPIT : I 

Paulus, hidünan Goda ä gospulan Yesusa: Kristus 
ma lekred väläbas Goda e nol verata in relöf, 

pö spel lifa laidüpik laidüpio pepromöla fa 
God, kel no lugom, 

e kel esevädükom tü timül pötik vödi okik, 
kela predam pelükonfidon obe komitü God: Saval 
obas, 

ele Titus: hicil voik sekü lekred kobädik. 
Benäd, miser e püd pagevonsöd ole fa God: Fat e 
Söl: Yesus Kristus, Saval obas! 

Kod, sekü kel eposblibükob oli in Kriteän, 
äbinon, das ölölöfükol utosi, kelosi no 
efidunob, e das öcalol in zif alik 
bäldikünanis, äsä ekomitob ole. 

Alan omas mutom binön benorepütik, himatan voma 
bal, labön cilis lekredik, kels no kanons 
pakusadön demü nestön u nentüted. 

Ibä bäldikünan komota mutom binön neblamabik, 
bi binom guvan doma Goda, no rogik, no 
fäkädälik, no ludrinan, no flapädan, no 
lugaeniälan, 

ab mutom binön lotidiälik; man, kel löfom gudi, 
süenik, gidik, saludälik, okreigik; 

man, kel laidälom pö vöd veratik ma lejon 
petidöl, dat fägomös ad meibön ko lejon 
saunik, ed ad tablöfädön ta taans! 

Nentütedans mödik dabinoms, luspikans, 
bätodans; badiküns säprepüdäbs binoms. 

Mutoy seilükön omis; bluvükoms famülis lölik, 
dubä demü lugaenod tidoms dinis negidöfik. 

Bal omas: profetan lönik omsik esagom: 
«Kriteänans ai binons lugans, nims badik, 
mödifidans trögik». 

Temunod at binon veratik. Demü atos mutol blamön 
onis seväriko, dat dagetonsös lekredi saunik. 

e no digidonsös fabis yudik, e büdülis menas, 
kels deflekons okis de verat! 

Pro utans, kels binons kliniks, dins valik binons 
kliniks; pro utans, kels pemiotons ed utans, kels 
binons nelekrediks, nos binon klinik, ab e 
täläkt e konsien onas binons miotiks. 

Lekoefons, das sevons Godi, ab noädons omi me 
duns oksik; bi binons naudodiks, nelobediks, 
nefägiks ad dunön vobodi gudik anik. 

KAPIT : II 

Ol nu, spikolöd utosi, kelos binon gidöfik pro 
lejon saunik! 

Sagolöd manes bäldik, das mutoms binön 
nebrietiks, stimabiks, süeniks, sauniks in 
lekred, löf e sufäd! 

Leigoso vomes bäldik, das mutofs kondötön äsä 
jikultans, no mispikön, no slafälön de vin; 
mutofs binön jidugälans dö dins gudik 
valasotik, 

dat vedükofsös vomis yunik süenikis, sodas 
löfofs himatanis e cilis oksikis! 

dat binofsös täläktiks, puediks, konömiks, 
legudiks, sumätöfiks lü himatans oksik, dat 
vöd Goda no paslänonös! 

Stigädolöd leigoso manis yunikum ad binön 
süeniks! 

Ed ol it, binolöd saman pö vobods gudik valik, e 
jonolöd in tidam olik nedobi e stimabi! 

Predam olik binonöd saunik ä nebefeitovik, dat 
ek tapaleta kofudikomös, bi no kanom sagön bosi 
badik dö obs! 

Tidolöd i dünanes, das mutons binön 
sumätöfiks lü söls oksik pö dins valik, 
plitons omis, e no taspikons omes! 

das no midütons bosi omas, ab das jonülons fiedi 
lölöfik, dat dekonsös so in dins valik lejoni 
Goda: Saval obas! 

Ibä benäd Goda, kel beatükon menis valik, 
ekömon, 

tidölo obes, das pö deim nen-Goda e desiras 
volädik, mutobs lifön süeniko, ritiko e 
relöfiko in vol atimik, 

pö stebed speta beatik e köma glora Goda gretik 
e Savala obsik: Yesus Kristus, 

kel egivom oki pro obs, ad livioremön obis de 
negid valik, ed ad dalabön pöpi klinik, kel 
lezilon ad dunön vobodis gudik. 

Sagolöd dinis valik at, tidolöd e blamolöd mu 
seväriko! Nek nestümolöd oli! 

KAPIT : III 

Meibolöd ones ad sumätöfön lü cifodans e 
nämädans, ad lobedön omis, ed ad klienön ad 
dunön vobodi gudik alik; 

das no dalons slänön eki, das mutons vitön 
komipi, das dälälons, e das träitons mu sofälo 
menis valik! 

Ibä i obs äbinobs büikumo nesapiks e 
nelobediks, äpölobs, äslafobs de desirs e 
ledesirs valasotiks, älifobs in bad e glöt, 
äbinobs hetabiks ed ähetobs odis. 

Ab ven gud e menät Goda: Saval obas, ikömons, 

esavom obis, no demü vobods gidik fa obs 
pidunöls, ab sekü miser, dub ban dönumoteda e 
nulula dub Saludalanal, 

keli esestürom bundano sui obs medamü Yesus: 
Kristus, Saval obas, 

dat obs, dub benäd omik pegidüköls, övedobsös 
spelölo gerans lifa laidüpik! 

Vöd at binon konfidovik, e vilob, das lesiol 
nämöfiko atosi, dat utans, kels lekredons Godi, 
kälälonsös ad jäfikön me vobods gudik. Dins 
valik at binons jöniks e frutiks pro mens. 

Vitolöd disputis fopik e vestigis genealogik, 
feitis e komipis tefü lonem! ibä ats binons 
nenfrutiks e vaniks. 

No jäfikolöd fovo me häretan, posä enunedol 
oni balna u telna! 

bi sevol, das soman egüükon löliko oki, e 
sinon, du pemicödon dub konsien lönik oka. 

Ven lesedob eli Artemas ud eli Tychicus lü ol, 
kömolöd täno suniküno lü ob in Nicopolis, 
ibä esludob ad lifädön us nifüpi! 

Kälälolöd gudiko eli Zenas: bibinolavan ed eli 
Apollo, dat no nelaboms bosi, keli neodoms pö 
detäv oksik! 

Koedolöd lärnön obsikanis ad jafädön dinis, 
kels binons mu zesüdiks, dat no binonsös 
nenfrutiks! 

Valans, kels binons lä ob, glidons oli. Glidolöd 
valanis, kels löfons lekredo obis! Benäd 
binonös lä ols valik! 

- 

(At pepenon ele Titus komota Kriteänanas: bijop 
pedavälöl balid, 

se Nicopolis in Makedonän) 

PENED DE PAULUS ELE PHILEMON 

Paulus: fanäb demü Kristus: Yesus, e hisvist: 
Timotheus ele Philemon: hisvist palöföl ä 
kevoban obsik, 

jiele Apphia palöföl, ele Archippus: kekomipan 
obsik, e komote in dom olik. 

Benäd e püd pagevonsöd oles fa God: Fat obsik e 
Söl: Yesus Kristus! 

Danob alna Godi, ven lememob oli in pleks obik, 

bi lelilob löfi olik pro saludans valik, e 
lekredi olik in Söl: Yesus. 

Kobäd olik in lekred vedonös nämöfik pö dasev 
guda, kel binon in obs stimü Kristus: Yesus! 

Fredob ga vemo, e patrodob dub löf olik, o svist! 
bi ladäls saludanas paklietons fa ol. 

Do sekü yumät ko Kristus labob gitodi ad 
büdülön ole utosi, kelos binon pötöfik, 

cedob, bi löfobs odi, osi gudikumi, ad begön 
ole. Klu nu ob Paulus, bäldan äd igo fanäb 
demü Yesus: Kristus 

begob ole gönü cil obik, keli efatob in jänäds 
obik: Onesimus, 

kel äbinom büikumo nefrutik lü ol, ab nu binom 
frutik e lü ol e lü ob, e keli gelesedob ole. 

Lüsumolöd nu omi, äsva binom dil oba! 

Ivilob labön omi pro ob it, dat ödünomös obi 
pla ol, bi binob fanäb demü gospul! 

Ab no ävilob dunön bosi nen sev olik, dat vobod 
gudik olik no pödunonös müto, ab libavilo! 

Bo emogolom demü atos dü timül de ol, dat 
ölabolös laidüpio omi! 

efe no plu asä hidünani, ab asä utani, kel 
binom löpikum ka hidünan, asä hisvisti 
palöföl. Pro ob atan ya binom ön mafäd gretik, 
vio plüo obinom atan pro ol, e sekü yumät 
volädik ko ol, e sekü kobäd in Söl. 

If nu cedol obi flenädani ola, lüsumolöd täno 
omi, äsva ob binob utan! 

If ekodädom ole dämi, u debol ole bosi, 
kalükolöd obe atosi! 

Ob: Paulus penob osi lönanamiko: Opelob atosi. Do 
kanoböv sagön ole, das i ol debol obe oli it. 

Si! o svist! Dub kobäd obsik ko God, frutidobös 
obe oli! Klietolöd ladäli obik in Kristus! 

Konfidölo lobedi olik penob ole, bi sevob, das 
odunol mödikumosi, kas sagob ole. 

Blümükolöd leigüpo oli ad lotidön obi; ibä 
spelob, das dub pleks olsik, pogegivob oles. 

Glidom oli Epaphras: kefanäb obik demü Kristus: 
Yesus, 

ed i Marcus, Aristarchus, Demas e Lucas: kevobans 
obik. 

Benäd Söla obsik: Yesus Kristus binonöd ko 
lanöf olas! So binosös! 

(At pepenon ele Philemon se Roma, medamü 
domakompenan: 

Onesimus) 

PENED DE PAULUS HEBREYANES 

KAPIT : I 

Posä God espikom ün tims vönädik mödikna ed 
ön mods mödik lü büröletans dub profetans, 

ün fin delas at espikom lü obs dub Son, keli 
ecälom as geran vala, e dub kel emekom i volis. 

Atan, genid glora Goda ä mag binäla omik, kel 
polom vali dub vöd nämädik okik, e kel dub ok 
it esäsinodom obis, eseidom oki detaflanü 
Mayedal in sül löpikün. 

Pluom so vemo leigodü silanans, das edagetom 
nemi, kel binon mu veütikum, ka ut onas. 

Kime silananes esagom-li ga föro: «Binol Son 
obik, efatob adelo oli» e dönu: «Ob obinob pro 
om Fat, ed om obinom pro ob Son»? 

E dönu, ven nüdugom Balidmotäbi ini vol, sagom: 
«Silanans valik Goda biegonsöd lo om». 

E dö silanans sagom: «Ovedükom silananis oma 
vienis, e dünanis omas flamis fila». 

Ab dö Son: «Tron olik, o God! odabinon ün 
laidüp valik; skäptron gida binon skäptron 
regama olik. 

Elöfol gidi ed ehetol negidi; sekü atos God, - 
God olik, eleüledom oli ko leüled freda bu 
kompenans olik». 

I «Primo ol, o Söl! estabol tali, e süls binons 
vobots namas olik, 

ats opäridikons, ab ol bleibol dabinön; ets 
valik ovorikons, äsä klot, 

äsva binons mäned, onürölol onis, ed 
ovotikons, ab ol blebol otan, e yels olik no 
labons fini». 

Kime silananas esagom-li föro: «Seadolöd detü 
ob, jüs upladob neflenis olik as futabam futas 
olik»! 

Valans et no binons-li lanans dünöl, kels 
pelesedons ad yufön onis, kels jonidons ad gerön 
libükami? 

KAPIT : II 

Sekü atos mutobs plüo demön pelilölosi, voto 
mosveamobs. 

Ibä if vöd fa silanans pespiköl binon fümik, e 
nefölot e nelobed aliks egetons bläfodi gidik, 

lio oskeapobs-li täno de atos, if no demobs 
beatükami so gretiki? Beatükam kelik pepredon 
büikumo fa Söl, e pelesion poso obes fa utans, 
kels elilons omi, 

kel i petemunon fa God ma vil omik medü mals e 
milags, dasevädükams näma, e sestürs 
Saludalanala. 

Ibä no esumätöfükom silananes voli fütürik, 
dö kel spikobs. 

Seimöpo ga ek esagon: «Kis men binon-li, das 
betikol oni, u son mena, demü kel kudol? 

Ecedol omi dü brefüp nemödikumi ka silananis, 
ed ekronülol omi me glor e stim, ed epladol omi 
löpü vobots namas olik, 

vali epladol disi futs omik». Pö pladam vala 
sumätöfü om, ga no eneletom ad sumätöfükön 
bosi. Nu ga logobs, das val no nog pesumätöfon 
ome, 

ab logobs, das Yesus, kel dü brefüp pecedom 
nemödikum ka silanans, sekü suf deadama oka, 
pekronülom me glor e stim; atos ejenon dat om, ma 
plid Goda, pro alan oseivom deadami. 

Ibä pötos lü om, demü kel, e dub kel val 
dabinon, das, ad blinön lü glor sonis mödik 
okik, nedöfükom dub lesuf geidani onas lü 
beatikam. 

Utan ga, kel saludükom, ed utans, kels 
pasaludükons, ons valik licinons de fat bal. 
Sekü kod at no jemom ad nemön onis blodis, 

sagölo: «Onotükob nemi olik blodes obik, ed 
obekanitob oli in komotanef», 

e dönu: «Si! olükonfidob obi ome», e dönu: 
«Ekö! is binob ko cils, kelis God egivom obe». 

Kludo, bi nu cils dub blud e mid okas binons 
kompenans, i om ebinom leigo kompenan; efe, dat 
önosükom dub deadam okik utani, kel labom 
nämädi tefü deadans, sevabo diabi, 

ed ölibükom valanis, kels, sekü dred demü 
dead, äbinons lifüpo in slafam. 

Ibä, cedü ob, no kudom dö fät silananas, ab 
dö ut posbinükäbefa ela Abraham! 

Sekü atos ämutom vedön leigik, äsä blods 
okik; dat öbinom dalekultan miserik ä fiedik lo 
God, ad rekonsilön sinodis pöpa. 

Ibä bi om it esufom e peblufodom, fägom ad 
yufön utanis, kels pasufodons. 

KAPIT : III 

Demü atos, o svists saludik, kels kompenols pö 
levok sülik! küpälolsöd ad gospulan ä 
dalekultan lekoefa obsik: Yesus, 

kel binom fiedik lü Jafal okik, leigoäsä i 
Moyses äbinom in dom lölik okik! 

Ibä digädom glori so mödo gretikumi, ka Moyses, 
äsä utan, kel bumom domi, dagetom stimi 
gretikum, ka dom; 

bi dom alik pebumon fa ek, (ab utan, kel ebumon 
vali, God binom). 

E Moyses äbinom fiedik in dom lölik okik, äsä 
hidünan, ad temunön utosi, kelos pönotükon 
latikumo; 

ab Kristus binom, as Son, cif doma; ed obs binobs 
dom oma, stipä dakipobs jü fin fümiko nenplafi 
e speli, demü kels pleidülobs. 

Klu, äsä Saludalanal sagon: «Adelo, nü lilols 
vögi omik, 

no düfälükolsöd ladälis olsik, äsä ün tim 
biedälama, ün dels blufoda in däsärt, 

kö büröletans olsik eblufodons obi ad blufön 
obi, ed elogons vobodis obik dü yels foldeg! 

Sekü atos ezunob dö menäd et, ed esagob: Ai 
pölons in ladäls oksik. No edasevons vegis obik, 

sodas äyulob zunölo: Neai onükömonsöd ini 
takäd oba»! 

Kälälolsöd, o svists! das in nek olas ladäl 
badik ä nenlekredik binon, e das no säslopols 
Godi liföl! 

ab meibolsöd odes aldeliko, dü tim, das nog 
binos «adel», das nek olas padüfälükol dub 
blufod sina! 

Ibä evedobs kompenans Kristusa, if dakipobs 
fümiko de prim jü fin konfidi. 

Esagoy ga: «Adelo, nü lilols vögi omik, no 
düfälükolsöd ladälis olsik, äsä ün tim 
biedälama»! 

Kins nu utans äbinons-li, kels äbiedälikons? 
Ons valik no äbinons-li utans, kels emogolons se 
Lägüptän cifamü Moyses? 

Ta kins ezunom-li dü yels foldeg? No äbinos-li 
ta utans, kels isinons, kelas koaps ifalons in 
däsärt? 

Ta kins eyulom-li, das no önükömons ini takäd 
omik? No äbinos-li ta utans, kels änelobedons? 

E logobs, das no ekanons nükömön demü 
nenlekred oksik. 

KAPIT : IV 

Dalobs kludo dredön, das seimna, dü tim, das 
prom tefü nüköm ini takäd, lonöfon, ek olas 
klülädol nesaidön. 

Ibä atos penotükon, äsä ones, i obes. Ab vöd, 
keli älilons, no äfruton onis, bi lilans no 
älabons pö at lekredi. 

Obs ga nükömobs ini takäd, bi elüsumobs 
lekredi, maä esagom: «Äsä eyulob zunölo: No 
onükömons ini takäd obik, do vobots valik omik 
de jaf levala ya ädabinons. 

Ibä esagoy seimöpo dö del velid: «E tü del 
velid God ätakädom de vobots valik okik». 

E tö top votik: «No onükömons ini takäd 
obik». 

Bi nu pelonos, das semans onükömons ini takäd, 
ed utans, kels egetons büikumo nuni, no 
enükömons kodü nenlekred, 

dönu elonom deli, sevabo: «adel», bi pos lunüp 
sagom dub David, äsä pesagos löpo: «Adelo, nü 
lilols vögi omik, no düfälükolsöd ladälis 
olsik»! 

Ibä, if Iosue igivom ones takädi, no ispikomöv 
dö del votik latikum. 

Klu takäd bleibon dabinön pro pöp Goda. 

Ibä utan, kel nükömon ini takäd Goda, takädon 
ito de vobots okik, leigoäsä God de löniks oka. 

Lezilobsöd kludo ad nükömön ini takäd et, das 
no reafobsös ini sam ot nelobeda! 

Ibä vöd Goda binon lifik ä nämöfik, japikum 
ka gläv telkötik alseimik, dudranik jü teil vü 
lan e lanöf, vü yoin e pif; binon cödal tikodas 
e vätälas ladäla. 

Somo dabinäd nonik binon nelogädik lo om; val 
binon nüdik, e penetegon lo om, keli mutobs 
demön. 

Nü labobs dalekultani gretik, balani, kel 
edutevom sülis: Yesus, Son Goda, dakipobsöd 
lekoefi! 

Ibä no labobs dalekultani, kel no kanom 
kesenälön ko fibäls obsik, ab balani, kel, 
lölöfiko sümo äsä obs, peblufodom, efe nen 
sinods. 

Klu golobsöd nenplafo lü tron benäda, ad 
dagetön miseri e benädi pro yuf ün tim 
pötöfik! 

KAPIT : V 

Ibä dalekultan alik, kel pasumom se mens, 
pacälom gönü mens ad sakrifön Gode legivotis e 
sakrifotis demü sinods onas. 

Kanom labön senäli däläla pro nennolans e 
pölans, bi om it suföfom fibäli. 

Demü atos labom bligi, ad blinön i pro ok it, 
äsä pro pöp, sakrifotis demü sinods. 

E nek sumom itao diniti at, ab utan, kel palevokom 
fa God, äsä el Aaron. 

Leigo i Kristus no eglorükom oki me dinit 
dalekultana, ab om, kel äsagom ome: «Binol Son 
obik, adelo efatob oli». 

Äsä tö top votik sagom: «Binol laidüpio 
kultan ma lonül ela Melchisedech». 

Ün dels, ven äbinom midik, eplekom ed elesagom 
me pleks vemik e drens ome, kel äfägom ad savön 
omi de deadam, e pelilidom e pelibükom de dredäl 
omik. 

So, do äbinom Son, elärnom dub suf okik lobedi, 

ed evedom, ven irivom zeili okik, kodan sava 
laidüpik valanas, kels lobedons omi, 

e pestetom fa God dalekultan ma lonül de 
Melchisedech. 

Dö atos mutobs sagön mödikosi, ab plän binon 
fikulik, bi evedols trögiks pö lilam. 

Ibä du imutols binön tidans, bi binols ya dü 
lunüp lekredans, neodols dönu primatidi vödas 
Goda; neodols miligi, no zibi solidik. 

Alutan, kel gebon miligi, ga no suemon gidi, bi 
nog binon äsä cil. 

Ab zib solidik binon pro daülans, pro utans, kels 
eskilükons sienis oksik dub plek, ad distidön 
gudi e badi. 

KAPIT : VI 

Klu nedemobs primotis gospula Kristusa, ab pladobs 
obis sui tikädöp daülanas, nes stabükön dönu 
leceni de vobots deadik lü lekred in God; 

lejon bluneda e namisupladama, lelifikam deadanas 
e cödet laidüpik. 

Atosi odunobs, if God dälom osi. 

Ibä binos nemögik ad leceinön dönu utanis, 
kels seimna pikleilükons ed egutons legivoti 
sülik, ekompenons pö Saludalanal, 

ed egutons vödi glorik Goda, e nämis vola 
fütürik, 

e täno esäslopikons; bi ekrodons tiko dönu Soni 
Goda, ed ekofons omi. 

Ibä glun, kel drinon reini bundano sui on 
falöli, e prodon planemi frutik utanes, kels 
ebefeilons oni, dageton benedi de God; 

ab glun, kel prodon spinabimülis e tilis, 
pesufükon maledite; e fin bonon, das ats 
pafefilükons. 

Ab tefü ols, o palöfölans! süadobs, do spikobs 
so, das binols gudikums ed odagetols beati. 

Ibä God no binom negidik. No glömom vobodis 
olsik: löfi, keli ejonülols pro nem omik, e 
dünis, kelis egevols saludanes e nog gevols ones. 

E desirobs, das alan olas jonülol zili ot, dat 
labolsös jü fin speli lölöfik! 

dat no vedolsös trögiks, ab züpolsös utanis, 
kels gerons dub lekred e lunasufäl promis! 

Ibä ven God ägevom promis ele Abraham, e no 
äkanom yulön nämätü ek, kel äbinom gretikum, 
äyulom nämätü ok it, 

ed äsagonm: «Vö! obenedob bundano oli, ed 
omödükob oli vemo», 

ed estebedölo sufädiko, Abraham egetom föli 
proma. 

Mens yulons ga nämätü ek, kel binon gretikum; 
yul dünon ad lesiön bosi, e taspik alik binon 
deimik. 

Bi God nu ävilom lesiön kazetiko geranes proma, 
vio fümädik slud omik äbinon, ägebädom yuli, 

dat obs, dub lesags fümädik bofik, tefü kels, 
binos nemögik, das God älugom, labobsös meibi 
nämöfik ad dakipön speli, ad kel dalobs 
konfidön! 

Dalabobs oni, asä naki fümädik ä dulöfiki pro 
lan obsik, kel äsvo binon in top po körten, 

lü kel Yesus gönü obs ebügolom; om, kel ma 
lonül ela Melchisedech evedom dalekultan 
laidüpik. 

KAPIT : VII 

Ibä el Melchisedech at äbinom hireg di Salem, 
kultan Goda mu löpiküna; äkosgolom eli Abraham, 
ven atan ägegolom de vikod okik hiregas, ed 
äbenedom omi, 

ed Abraham ägivom ome degdili vala. Balido nu, 
tradutod nema omik binon: hireg gida, täno i 
äbinom hireg di Salem, kel sinifon: hireg püda; 

älabom ni fati, ni moti, dafamülaregistari 
nonik; lif omik älabon ni primi, ni fini. So 
peleigükölo Sone Goda, eblebom laidüpio kultan. 

Logolsöd seimna! vio veütik äbinom! Lefatal: 
Abraham ägivom ome degdili lefanota. 

Nu, sons ela Levi, kels edagetoms kultanami, 
egetoms büdi ad nüflagön ma lonem degdili de 
pöp, sevabo de blods oksik, do atans elicinoms de 
Abraham. 

Ab om, kel no ädutom lü dafamül omsik, egetom 
degdili de Abraham, kel idagetom promi, e 
päbenedom fa om. 

Benö! nen taspikot, ek, kel labon gredäti bapik 
pabenedon fa utan, kel binon löpikum. 

Is nu mens deadöfik lüsumons degdili, ab us 
balan, kel ma temunod lifom. 

Si! kanoy äsvo sagön, Levi, kel getom degdilis, 
egivom ito dub Abraham degdilis; 

ibä, äbinom nog in loins fata okik, ven 
Melchisedech äkosgolom omi. 

Benö! if nu levit (ibä in at lonem stabon, keli 
pöp egeton) fölonös lölöfiko diseini okik, 
sekü kis tän ebinos-li zesüdik, ad cälön 
kultani votik ma lonül ela Melchisedech, e no ma 
lonem ela Aaron? 

Ibä, if kultanam pavotükon, tän zesüdiko lonem 
muton pavotükön. 

Ibä utan, keli pepenölos löpik zeilon, äbinom 
se tribüt votik, se kel nek edünom latari. 

Binos ga lölöfiko kleilik, das Söl obsik 
licinom se Yudän, e tefü tribüt at Moyses 
esagom nosi dö kultans. 

Ed atos binon nog mödo kleilikum, ven kultan 
votik pacälom ma lonül ela Melchisedech, 

sevabo balan, kel evedom kultan, no ma lonül 
stabü licin midik, ab ma lonül stabü lif 
laidüpik. 

Ibä temunod tonon: «Binol laidüpio kultan ma 
lonül ela Melchisedech», 

Büd büikum ga pafinidon, ven evedon nennämik ä 
nenfrutik, 

(lonem ga evedükon nosi lölöfiki); pla on spel 
gudikum ekömon, dub kel nilikobs lü God. 

E zuo, atos no ejenon nen yul, 

(ibä etans evedoms kultans nen yul, ab atan 
egetom kultanami de om, kel äsagom ome: «Söl 
efümükom osi yulo, e no olepidom osi: Binol 
laidüpio kultan ma lonül ela Melchisedech»). 

So Yesus evedom garanan diateka gudikum. 

Ön num gretik etans evedoms kultans, bi 
päneletoms dub dead ad blebön kultans; 

om ye, dubä bleibom dabinön laidüpo, dalabom 
kultanami, kel no loveikon ad votan. 

Sekü atos ai kanom beatükön utanis, kels dub om 
kömons lü God, bi ai lifom ad bitikön gönü 
ons. 

Lekultani somik äneodobs: saludik, nenbadik, 
nenmiotädik, ededitöl de sinans, e stadöl 
löpikumo ka süls; 

balani, kel no nedom sakrifön büiko demü sinods 
lönik okik, e poso demü uts pöpa; ibä atosi 
edunom pö naed ai lonöfik bal, ven äsakrifom 
oki it. 

Lonem cälon ga dalekultanis menis fibälis 
labölis; ab vöd me yul pefümüköl, kel 
äkömon pos lonem, äcälon Soni, kel 
enendöfikom laidüpio. 

KAPIT : VIII 

Ledin pepenölosa binon, das labobs dalekultani so 
gretiki, kel eseidom oki detaflanü tron Mayedala 
in süls, 

asä dünan kulta e tabära veratik, keli Söl 
efünom, e no men. 

Ibä dalekultan alik pecälom ad blinön legivotis 
e sakrifotis; sekü atos i om ämutom labön bosi, 
keli äkanom sakrifön. 

If nu binomöv su taled, tän igo no binomöv 
kultan, bi us kultans dabinoms, kels blinoms 
sakrifotis ma lonem. 

Atans ye dünoms lä lokot e jadot dinas sülik, 
bai kels Moyses, äsä ägetom komiti, ömekom 
tabäri. («Kälälolöd»! God äsagom, «das 
mekol vali ma sam, kel pejonon ole su bel».) 

Ab nu Kristus egetom düni veütikum, bi i binom 
Medal diateka gudikum, kel pelonon dub proms 
gudikum. 

Ibä if diatek balid ebinonöv neblamabik, tän no 
esukoyöv telidi. 

Pro etans ga binos blam, ven sagom: «Ekö! dels 
okömons, Söl sagom, das lonülob ko dafamül 
Yisraeläna e ko dafamül Yudäna diateki nulik, 

no kel binon leigik lü diatek, keli elonülob ko 
büröletans onas, tü dels, kü ägleipob namis 
onsik, ad dugön onis se Lägüptän; ibä no 
eblebons fiediks lü diatek obik, ed efätükob 
onis, Söl sagom. 

At binon diatek, keli olonülob pos dels at ko 
dafamül Yisraeläna, Söl sagom. Ostäpodob ones 
lonis obik, ed onüpenob onis ini ladäls onsik. 
Obinob pro ons God, ed ons obinons pro ob pöp. 

E no plu sifan alik otidon kesifane okik e blode 
okik: Seivolöd Söli! ibä valans osevons obi, e 
smalans onas e gretans onas. 

Obinob miserik pö negid onas, e no plu omemidob 
sinodis e nefölotis onsikis». 

If nu spikom dö diatek nulik, tän cedom diateki 
balid evönädiköli; benö! bos, kel evönädikon 
ed evorädikon, primikon ad nepubön. 

KAPIT : IX 

So i diatek balid älabon büdülis lonik okik pro 
kult, e saludöpi talik. 

Dil balid tabära pästiton so: in on ädabinons 
litikipian, tab e jonetabodeds; at pänemon: 
saludöp. 

Po körten telid nu dil tabära äbinon, kel 
pänemon: Musaludöp; 

at äninädon bovälalatari goldik e 
büdedastonabogi löliko ko gold peramatöli, in 
kel äbinons luflad goldik ko manad, staf di 
Aaron, kel ifloron, e büdedastons, 

sus ats kerubs glora äjadons rekosilategoti. Dö 
ats nu no osagobs patis. 

Posä val so pistiton, ini dil balid tabära 
kultans ün del alik änügoloms ad plägön 
kulti; 

ab ini dil telid te dalekultan äkömom balna a 
yel, no nen blud, keli äsakrifom demü nefölots 
nenvilik oka ed uts pöpa; 

me kelos Saludalanal sevädükon, das veg lü 
Musaludöp no nog binon notidik, dü tim, das dil 
balid tabära nog dabinon. 

Atos binon sümbol pro atim, ün kel legivots e 
sakrifots pablinons, kels no fägons ad 
kotenükön konsieni utana, kel dunom kulti, 

e kels te binädons me zibs, drineds e lavs difik, 
sevabo büdüls midi teföls, kels pelonons jü 
tim votastida. 

Kristus güo bitiköl as lekultan dinas fütürik, 
ekömom te balna ini saludöp, da tabär gudikum 
ä lölöfikum, kel no pemekon me nams, sevabo, 
kel no duton lü jafot at, 

e no ko blud hikaparas e bubülas, ab ko blud 
lönik okik, ad tuvön beatükami laidüpik. 

If ya blud toras e hikaparas, e zen kunüla, kel 
pagifülon ad klinükön koapi, saludükon 
profenanis, 

vio mödikumo blud Kristusa, kel ededietom oki dub 
Lanal laidüpik nenmiotädiko Gode, oklinükon 
konsieni obsik de vobots deadik, ad kultön Godi 
liföl. 

Sekü atos binom Medal diateka nulik; dat, nü 
edeadom ad rekosilön nefölotis timü diatek 
balid pedunölis, utans, kels pevokedons, 
dagetonsös föli proma gerota laidüpik! 

Ibä utöpo, kö tästum dabinon, zesüdos, das 
dead tästumana pakonstaton; 

ibä tästum te lonöfon, if deadans dabinons, 
neai ga labon lonöfi timü lif tästumana. 

Sekü atos i diatek balid no pesaludükon nen spil 
bluda. 

Ibä, posä büdeds valik piloreidons ma lon fa 
Moyses lo pöp lölik, äsumom bludi bubülas e 
hikaparas ko vat, lain karminik e hüsop, ed 
äbegifülom me ats e buki it e pöpi lölik, 

äsagölo: «Atos binon blud diateka, keli God 
ebligädom oles»! 

Leigo äbegifülom me blud tabäri e stömis valik 
kulta. 

Ma lonem dins ze valiks päklinükons me blud; nen 
spil bluda pard no jenon. 

Klu äzesüdos, das mags dinas sülik 
päklinükons me meds at, ab dins sülik it me 
sakrifots, kels ävöladons plu ka ats. 

Ibä Kristus no enügolom ini saludöp me nams 
pemeköl: kopied voikosa, ab ini sül it, ad 
dajonön oki lo God demü obs. 

I no änedom sakrifön suvo oki it, äsä 
dalekultan, kel nügolom alyeliko ini Musaludöp 
ko blud no okik; 

voto, de prim levala imutomöv sufön suvo; ab nu 
pos pasetikam pötik tima epubom te balna, ad 
moedön sinodis dub sakrif oka it. 

Leigo äsä binos fümik, das mens mutons deadön 
balna, e pos atos cödet kömon, 

so i Kristus, posä pesakrifom balna ad moedön 
sinodis mödikanas, opubom pö naed telid, ye no 
demü sinods menas, ab ad beatükön utanis, kels 
spetons omi. 

KAPIT : X 

Bi ga lonem binon te jad saludadinas okömöl, e 
no mag voik onas, at fägon nemögiko ad 
nedöfükön medü sakrifots, kelis blinoy 
laiduliko alyeliko, utanis, kels nilikons so lü 
God. 

If atos binonöv soik, sakrifans no 
ifinükomsöv-li ad sakrifön, bi, dubä ya seimna 
piklinükoms, no plu älabomsöv sevedi sinodas? 

Güo in sakrifots at alyeliko mem sinodas dabinon. 

Blud toras e hikaparas ga nemögiko fägon ad 
moükön sinodis. 

Demü atos sagom pö köm oka ini vol: «Sakrifoti 
e legivoti no desirol; ab koapi eblümükol obe. 

Holokostis e sakrifotis demü sinods no plidol. 

Täno äsagob (in bukaruläd epenoy dö ob): Ekö! 
kömob, o God! ad dunön vili olik». 

Büiko äsagom: «Sakrifoti e legivoti, holokostis 
e sakrifotis demü sinods no desirol e no 
plidol», ats binons sakrifots, kels pablinons ma 
lonem; 

pos atos äsagom: «Ekö! kömob ad dunön vili 
olik». So mopladom balidi ad givön pladi telide. 

Stabü vil at pesaludükobs förio dub sakrif 
koapa Yesusa: Kristus. 

Is kultan alik stanom ad dunön aldeliko kulti 
okik ed ad blinön ai dönu sakrifotis ot, kels ga 
neai fägons ad moükön sinodis, 

ed us om, posä eblinom demü sinods sakrifoti 
balik bal, eseidom oki laidüpio detaflanü God, 

fovo stebedölo, «das neflens omik popladons as 
futabam pro futs omik». 

Ibä me sakrifot bal at enedöfükom laidüpio 
saludükäbis. 

Atosi i Saludalanal temunon obes, ibä posä 
esagon: 

«At binon diatek, keli elonülob pro ons pos dels 
et, sagom Söl: Ostäpodob lonis obik ini ladäls 
onsik, ed onüpenob onis ini täläkts onsik, 

e sinodis e nefölotis onsikis no plu omemidob». 

Benö! nü ats pepardons, sakrifots demü sinods 
no plu binons zesüdiks. 

Bi nu labobs gitäti, o svists! ad nügolön dub 
blud Yesusa ini Musaludöp, 

ekulom ga obes vegi nulik lifik da körten, 
sevabo, da mid okik, 

e labobs kultani gretik pepladöl ini dom Goda; 

lükömobsöd ko ladäl stedälik, ko konfid fulik 
in lekred, bi ladäls obsik peklinükons de 
konsien badik, e koaps obsik pelavons me vat 
rafinik. 

Kipedobsöd lekoefi fümädik spela! (bi om, kel 
egivom promi, binom fiedik). 

E demobsöd odis, e stigädobsöd odis ad löfön 
ed ad dunön vobodis gudik, 

ad no blebön fagiks de kobikams olsik, äsä 
semans kösömons ad dunön, ab meibobsöd obes, 
fe plüo, plü del gretik nilikon! 

Ibä, if sinobs sevediko, posä edagetobs dasevi 
verata, sakrifot demü sinods no plu ereton, 

ab spet jeiköl cödeta e fila flamöl, kel 
onosükon taanis. 

If ek nestümon lonemi di Moyses, odeadon 
nenmisero nämätü temunod temunanas tel u kilas, 

pönodi lio vemikumi cedols-li täno, das utan 
meriton, kel dästepon Soni Goda, ludigidon bludi 
diateka, dub kel pesaludükon, e viodon Lanali 
benäda? 

Sevobs ga, das pepenos: «Vindit duton lü ob, 
obläfob, Söl sagom», ed in top votik: «Söl 
ocödom pöpi okik». 

Binos jeikik ad reafön ini nams Goda liföl. 

Memolsöd paseti, ün kel, posä pekleilükols, 
esufols komipi ninälik mödik! 

dilo bi ols it äbinols yegs riprodas e 
dränälas, dilo bi ekompenols ko utans, kels 
esufons träiti ot. 

Ibä äkeliedols ko fanäböpans, ed äsufols 
fredo ravi dalabotas olsik, bi äsevols, das 
labols dalabi gudikum ä fümiki in süls. 

Klu no deimolsöd nenplafi olsik! at blinon 
bläfodi gretik. 

Ibä neodols sufäli, dat, posä ufölols vili 
Goda, dagetolsös promoti! 

«Klu stebedolsöd nog dü brefüp, ed om, kel 
okömom, odabinom, no oblebom fagik. 

Gidan olifon in lekred, ed if yilidon sekü dred, 
tän lan obik no plidon oni». 

Ab bligäd obsik no binon: yilidön, kelos kodon 
päridikami, ab: lekredön, ad savön lani. 

KAPIT : XI 

Lekred nu binon konfid fümik dinas paspelöl, ä 
süad dö dins, kels no binons logamoviks. 

Demü lekred oksik ga büans egivons temunodi 
stimik. 

Dub lekred dasevobs, das leval pejafädon dub vöd 
Goda; klu, das dabinots logädik no edavedons se 
logamovikos. 

Dub lekred Abel eblinom Gode sakrifoti jerabikum, 
ka uti ela Cain; dub lekred at dö om petemunos, 
das äbinom ritan; kodü legivots oma God it 
etemunom atosi; e dub lekred at nog spikom pos 
deadam okik. 

Dub lekred Henoch pämosumom nes logön deadi; no 
pätuvom, bi God imosumom omi. Bü mosum okik 
ädagetom ga temunodi, das God äplidom omi. 

Nen lekred nu no binos mögik ad plitön Godi. 
Ibä utan, kel nilikon lü God, muton lekredön, 
das dabinom, e das benobläfom utanes, kels sukons 
omi. 

Dub lekred Noe, penunedöl tefü dins, kels no nog 
äbinons logädiks, ädemom atosi, ed äbumom 
raki, ad savön famüli okik. Dub atos emicödom 
volanefi, ed evedom geran gida lekreda. 

Dub lekred Abraham, ven pävokom, äsetevom 
lobediko lü top, keli ögetom as gerot; 
äsetevom, nendas äsevom, kitopio ägolom. 

Dub lekred älomädükom oki ini län pepromöl, 
äsä ini län foginik, bi älödom us in tänads 
ko Isaac e Iacob, kels igeroms promi ot. 

Ibä ästebedom zifi labü stababumäds, kela 
bumavan ä jafädan God binom. 

Dub lekred igo Sara edagetof fägi ad pafekunön, 
do bäldot pötik ad atos ipasetikon; bi älecedof 
omi, kel ipromom atosi, konfidoviki. 

Sekü atos i de balan, kel ya ilifovorikom, 
posmenef pemoton so mödik, äsä stels len sil, 
ed äsä sab jola mela, kel binon nenumovik. 

Atans valik edeadons in lekred, nendas edagetons 
promotis, ab elogons ed eglidons onis fagao, 
älekoefölo, das äbinons foginans e lotans su 
taled. 

Ibä utans, kels sagons dinis at, sevädükons 
kleiliko, das sukons lomäni. 

Ed if ibetikonsöv pö atos läni, keli ilüvons, 
tän ilabonsöv pöti ad gegolön usio. 

Ab nu äledesirons lomäni gudikum, sevabo 
süliki. Demü atos God no äjemom ad panemön God 
onas; ibä efünom ones zifi. 

Dub lekred esakrifom Abraham eli Isaac, ven 
päblufom; om, kel egetom promi, esakrifom soni 
balik okik; 

tefü om ga pisagos: «In Isaac olabol 
posbinükäbis, kels olabons nemi olik». 

Äspetom, das God älabom nämädi ad lelifükön 
deadanis. So äsvo egegetom omi. 

Dub lekred Isaac, äsagöl dinis ökömöl, 
ebenedom eli Iacob ed eli Esau. 

Dub lekred Iacob, ädeadölo, äbenedom alani 
sonas ela Ioseph, ed oki ästütölo su gnob stafa 
okik, ästimodom omis. 

Dub lekred Ioseph äbetikom pö deadam okik setevi 
cilas Yisraeläna, ed ägevom büdülis tefü boms 
okik. 

Dub lekred Moyses, pos moted okik mö muls kil, 
päklänedom fa pals okik, bi atans älogons, das 
cil äbinom jönik, e no ädredons pro büd 
hirega. 

Dub lekred Moyses, ven ivedom gretik, ärefudom ad 
panemön son dauta faraona, 

bi äbuükom ad kesufön ko pöp Goda, kas labön 
fruti nelaidüpik sekü sin. 

Äcedom lunofi demü Kristus liegi gretikum, ka 
divis Lägüptäna; ibä ädemom bläfodi. 

Dub lekred älüvom Lägüptäni, nes dredön 
tefü zun hirega; ibä älaidälom, äsva ilogom 
Nelogädali. 

Dub lekred ästidom pajadi e begifüli bluda, dat 
päridükan balidmotäbas no doatonös onis! 

Dub lekred ätevons love Redamel, äsva ägolons 
love län sägik, du Lägüptänans, ven äriskoms 
otosi, änoyoms. 

Dub lekred möns ela Iericho äfalons, posä 
izügoloms dü dels vel zü ons. 

Dub lekred jinepuedan: Rahab no epäridikof ko 
nelobedans, bi igetedof püdo spionanis. 

Kisi osagob-li nog plu? ibä tim odefonöv, if 
okonoböv dö Gedeon, Barac, Samson, Iephtha, 
David, Samuel e profetans, 

kels evikodoms dub lekred regänis, eplägoms 
gidi, edagetoms promis, efärmükoms lemudis 
leonas, 

ekvänoms vemi fila, eskeapoms de köted gläva, 
de fib evedoms nämiks, ebinoms nämiks in komip, 
efügoms militis neflenik. 

Voms ägegetofs se lelifükam deadanis oksik. 
Votans ädabinons, kels pädatomons, e no 
älüsumons libükami ad dagetön lelifikami 
gudikum. 

Dönu votans esufons kofi e lebatami, ed i 
jänädami e fanäböpami, 

pestonons, pedusaovons, petomons me datomöms, 
pesasenons me gläv, äzitevons in jijipaskins e 
jikaparaskins, pö nelabs, dränäls e miträits. 

Vol no ädigädon ad labön onis: ezitevons da 
däsärts, love bels, in lekevs e slitods. 

Etans valik, kels ebinons temunans lekreda, no 
edagetons föli proma, 

bi God ijonidükom obes gudikumosi, dat no 
önedöfikonsös nen obs! 

KAPIT : XII 

Benö! i obs, pezüöl dub lefog so gretik 
temunodas, vilobs kludo deseitön fledi alik e 
sini obis tädöli, e belifön sufälo karieri 
obes pebüojonidüköli; 

du demobs Geidani ä Lölöfükani lekreda: Yesus, 
kel, demü fred oke pebüojonidüköl, 
äludigidölo jemodi, epolom krodi, ed eseidom oki 
detaflanü tron Goda. 

Betikolsöd ga omi, kel esufälom, das sinans 
etaspikons so vemo ome, dat ols, eperölo kuradi, 
no fenikolsös! 

No nog etadunols bludamio pö komip olsik ta sin. 

Ed eglömols meibi, keli esagom oles asä sones: 
«O son obik! no lutäxetolöd lepöni Söla, e no 
nenkuradolöd, if papönol fa om! 

Ibä Söl lepönom utani, keli löfom, lebatom 
soni alik, keli lüsumom». 

Sufälolsöd lepöni! God träitom olis asä 
sonis. Ibä son vo dabinom-li, keli fat no 
lepönom? 

If ublebolsöv nen lepön, pö kel valans 
ekompenons, tän binolsöv bastars, no sons voik. 

Ven nu obs, do pelepönobs fa fats lönik obsik, 
ga stimobs omis, no mutobsöv-li sumätöfükön 
plüo obis Fate lanas, e so lifön? 

Etans ga elepönoms obis dü brefüp ma plid 
oksik, ab om lepönom obis ad frut obas, dat 
okompenobsös pö salud omik! 

Lepön alik jinon binön büfiko no din freda, ab 
lüga; ab latikumo prodon fruti gida e püda 
utanes, kels eskilükons okis dub on. 

Demü atos, löükolsöd namis trögik e kienis 
fiböfik! 

Kamükolsöd vegis pro futs olsik, dat bos, kel 
binon lemik no pamiyoinonös, ab buikumo 
panätükonös! 

Steifolsöd ad kipedön püdi ko valans, ed ad 
dagetön saludikami, nen kel nek ologon Söli! 

Kälolsöd, das nek peron benädi Goda, das no vul 
biedäla löikon e kodon töbi, e dub atos 
mödikans pamiotons! 

das nek binon nepuedan, u nensaludan äsä Esau, 
kel äklemom tä zib bal balidmotedagitäti okik. 

Ibä nolols, das, ven ävilom gerön latikumo 
benedi, pädeimom; no ätuvom pöti pro lepid 
okik, do ästeifom ko drens ad dagetön benedi. 

Ibä no enilikols lü bel doatamovik, [Sinai] 
pelivupöl in fil flamöl, dag, jad e tep, 

tonäd posunas e vög vödas. Utans, kels älilons 
atosi, älebegons ad no plu vögön lü ons. 

(Ibä no äkanons sufälön utosi, kelos päbüdon 
ones: «Igo if nim doatonöv beli, pöstononöv». 

E pubod äbinon so jeikik, das Moyses äsagom: 
«Fulob me dred, e dremob»). 

Nö! ekömols lü bel: Sion e lü zif Goda liföl, 
lü el Hierusalem sülik, e lü degmilats 
silananas, 

lü zälakobikam e komot balidmotäbas, kels 
peregistarons in sül, lü God: Cödal valanas, e 
lananas ritanas enedöfiköl, 

lü Yesus: Medal diateka nulik e blud pespilöl, 
kel spikon nämöfikumo ka ut ela Abel. 

Kälälolsöd, das no deimols omi, kel spikom lü 
ols! ibä utans no eskeapons de pön, kels 
ädeimons omi, ven änunedom su taled; vio plüo 
täno obs, ven deflekobs obis de om, kel spikom se 
sül. 

Ifi vög omik edremükon ettimo tali, nu enunom: 
«Nog balna odremükob no te tali, ab i süli». 

Vöd at: «Nog balna» zeilon dädükami bosa 
mufovik, bosa pejaföl, dat utos, kel no binon 
mufovik, bleibonös dabinön! 

Danöfobsöd kludo, das kompenobs pö regän 
nemufovik, e dünobsöd so plitiko Godi, ko 
dalestüm e relöf! 

Ibä God obsik binom fil nosüköl. 

KAPIT : XIII 

Svistilöf blibonöd in ols! 

No glömolsöd lotidiäli! Dub on semans, nes 
äsevons osi, elotidons silananis. 

Betikolsöd fanäböpanis asä kefanäböpanis, 
miträitäbis, äsva koaps olas it esufons 
miträitis! 

Mat binonöd puedälik ön tef alik! Matabed 
binonöd nenstenik! Nepuedanis e dulteranis God 
ocödetom. 

Kondöt olsik binonöd nen moniäl! Kotenolsöd ko 
utos, kelosi dalabols! ibä God it esagom: «No 
ofätükob olis, no olüvob olis». 

Kanobs kludo sagön kurado: «Söl binom yufan 
obas, no odredob. Kisi men oblinädon-li obe»? 

Betikolsöd büanis olsik, utanis, kels enunoms 
oles vödi Goda; züpolsöd lekredi omsik, 
küpolsöd seki kondöta omsik! 

Ed ädelo ed adelo Yesus: Kristus äbinom e binom 
otan, ed obinom otan laidüpio. 

No leadolsöd pöladugön olis dub lejons 
mödasotik e foginiks! ibä binos gudik, das 
ladäl panämöfükon dub benäd, no dub zibs, de 
kels gebölans no labons fruti. 

Labobs latari, de kel utans, kels dünoms tabäri, 
no daloms fidön. 

Ibä koaps nimas, kelas blud pablinon ini 
Musaludöp fa dalekultans demü nosükam sinodas, 
pafefilükons plödü tänadöp. 

Demü atos i Yesus, ad saludükön pöpi me blud 
lönk okik, esufom plödü leyan. 

Segolobsöd kludo se tänadöp lü om, ad sufön 
lunofi omik! 

Ibä no labobs is zifi bliböl, ab sukobs 
fütüriki. 

Vilobs kludo blinön dub om Gode laidulo sakrifoti 
leloba; sevabo fruti lipas, kels lekoefons nemi 
omik. 

No glömolsöd ad benodön ed ad kekompenükön! 
ibä God plidom sakrifotis somik. 

Lobedolsöd duganis olsik e sumätöfükolsöd 
olis omes! ibä as mens, kels omutoms gidükön 
seimna, galedoms lanis olsik. Kälälolsöd, das 
dunoms atosi fredo e no seifölo! ibä atos no 
binon frutik pro ols. 

Plekolsöd pro obs! ibä lecedobs, das labobs 
konsieni klinik, bi vilobs ön tefs valik 
kondötön gudiko. 

Plüo kazetiko lebegob oles ad dunön atosi, dat 
pagegivobös oles plüo büikumo! 

God püda, kel elelifükom nu se deadans galedani 
gretik jipas, Söli obsik: Yesus Kristus, dub blud 
diateka laidüpik, 

blinädomöd oles dinis valik, kels binons gudiks, 
sodas fölols vili omik, du süükom in ols utosi, 
kel pliton omi dub Yesus: Kristus, lü kel glor 
binonöd laidüpio! So binosös! 

Lebegob oles, o svists! lüsumolsöd vödi 
stigäda! ibä me vöds nemödik epenob osi oles. 

Sevolsöd! das hisvist obsik: Timotheus 
pestadükom libio. If kömom suniko, spelob ad 
logön ko om olis. 

Glidolsöd duganis valik olsik e saludanis valik! 
Litaliyänans glidons olis. 

Benäd binonöd lü ols valik! So binosös! 

(Pepenon lü hebreyans se Litaliyän dub 
Timotheus) 

PENED DE IACOBUS 

Iacobus: dünan Goda e Söla: Yesus Kristus, 
glidom tribütis spearik degtel: 

Lecedolsöd kodi freda gretik, o svists! if 
reafols ini blufods mödasotik! 

bi sevols, das, if lekred olsik benosufon blufi, 
vedükons olis sufädikis. 

Sufäd binonöd ye lölöfik, dat binolsös 
lölöfiks ä nendöfiks, e tefü nos 
nesaidolsös! 

If ek olas labonöv defi sapa, begolöd täno oni 
Gode, kel givom oni valanes balugiko e nenleblamo; 
ed at polegivon ole. 

Ab begolöd oni lekredölo, nen dot alseimik! ibä 
utan, kel doton, sümon ad levef mela, kel 
pamüfon mo e ge dub vien. 

Soman no cedonöd, das odageton bosi de Söl! 

Binon men miladälik, nefümik in kondöt okik. 

Lobolsöd svisti bapik in utos, in kel stadon 
löpiko! 

ab liegiki in bapikam omik! ibä, leigoäsä flor 
in yeb, opasetikon. 

Ibä, if sol esülöpikon glutiko, ed esigükon 
yebi, tän i flor in on edofalon, e logot jönik 
okik emoikon. Leigoso liegikan ofainikon dü vegam 
okik. 

Beatik man binom, kel benosufom blufodi; ibä if 
klülädos, das sufidom ta on, tän ogetom 
kronüli lifa, keli Söl epromom utanes, kels 
löfons omi. 

Nek sagonöd, if pablufodon, das pablufodon fa 
God! ibä God no pablufodom dub bad, ed om it no 
blufodom eki. 

Nö! alan pablufodon dub desir lönik okik, kel 
midugon e bätodon oni. 

If poso desir pafölon, tän kodon sinodi, ed if 
sinod peduinon, tän oprodon deadi. 

No pölolsöd, o svists palöföl obik! 

Givot gudik alik, legivot lölöfik alik, kömon 
löpao de Fat litas, in kel ni votikam, ni jad 
güikama dabinon. 

Ma vil okik ejafädom obis dub vöd verata, dat 
öbinobsös äsvo balidans jafäbas okik! 

Kludo, o svists palöföl obik! men alik binonöd 
vifik ad lilön, nevifik ad spikön, nevifik ad 
zunön! 

Ibä zun mana no jenöfükon gidi Goda. 

Deükolsöd kludo miotädi valik e seglofoti valik 
zuna, e lüsumolsöd sofälo vödi, kel 
pestäpodon oles, e kel fägon ad savön lanis 
olsik! 

Binolsöd fölans vöda, e no te lilans, cütölo 
olis it! 

Ibä if ek lilon vödi e no dunon ma on, tän 
sümon ad utan, kel logon in lok logodi voik okik, 

ibä, if elogon oni, eglömon, vio elogoton, sosus 
emogolon. 

Ab utan, kel eküpedon lonemi lölöfik, lonemi 
liba, e dunon laiduliko ma on; kel no binon lilan 
glömälik, ab ek, kel dunon, atan obinon beatik 
dub kondöt okik. 

If ek pölacedon oki relöfiki, du no müton 
linegi okik, ab cüton oki it, tän relöf onik no 
labon völadi. 

Relöf rafinik ä nenstenik kol God ä Fat 
binädon me stütedön nenpalanis e jiviudanis pö 
dränäls onsik, e me kipedön okis it no 
pemiotölis dub volanef. 

KAPIT : II 

O svists obik! no labolsöd pö lekred in Söl 
glorik obsik: Yesus Kristus, buükami pösoda 
alseimik! 

If nu ini kobikam olsik man nükömom, kel labom 
linis goldik len doats e klotemi magifik, ed i 
pöfan nükömom in klotem pöfädik, 

e lölogols vemo polani klotema magifik, e sagols: 
Siedolöd oli sui seadöp gudik at! e sagols 
pöfane: Bleibolöd stanön us! u: 

Seidolöd oli us lä futabam obik! 

No edistidols-li üfo ninälo, e cödot olsik no 
perübükon-li dub vätäls badik? 

Dalilolsöd, o svists palöföl obik! God no 
evälom-li pöfanis vola ad binön liegiks in 
lekred, e gerans regäna, keli epromom utanes, 
kels löfons omi? 

Ed ols ludigidols pöfani! Liegans no binons-li 
utans, kels bemastons olis? Ons no binons-li 
utans, kels sitatons olis lü cödöp, 

e kels slänons nemi jönik, me kels panemols? 

If too fölols lonemi regöfik ma vöd bibik: 
«Sötol löfön kemeni olik äsä oli it»! tän 
dunols gudiko. 

If ye buükols balani bu votan, tän duinols 
sinodi, e papönols ma lonem as nefölans. 

Ibä utan, kel fölon lonemi lölik, ab nefölon 
büdedi bal, evedon pönovik. 

Ibä, om kel esagom: «No sötol dulterön»! i 
esagom: «No sötol deidön»! If nu no dulterol, 
ab deidol, tän evedol nefölan lonema. 

Spikolsöd e dunolsöd as mens, kels pacödons ma 
lonem liba! 

Ibä cödet nenmiserik palonülon tefü utan, kel 
no ejonülon miseri; miser pluon leigodü cödet. 

Kisi frutos-li, o svists obik! va ek sagon, das 
labon lekredi, if dunon nosi? Lekred at kanon-li 
savön oni? 

If nu hisvist u jisvist binon nüdik, e nelabon 
nulüdoti aldelik, 

ed ek olas sagol: Gololöd püdo, pavamükolöd e 
pasatükolöd! e no givol one uti, keli koap 
neodon; kisi atos fruton-li? 

So i lekred, kel no peyümäton ko duns, binon ito 
deadik. 

Ud ek osagon: Labol lekredi, ed ob dunob. Jonolöd 
nu obe lekredi olik, nen duns olik! ed ob ojonob 
ole lekredi obik me duns obik. 

Lekredol, das God balik dabinom. Dunol gudiko. I 
diabs lekredoms atosi, e dremoms sekü dred. 

Ab vilol-li sevön, o men fopik! das lekred nen 
duns binon nenvöladik? 

Abraham: lefatal obsik, no pegidükom-li dub duns 
okik, ven ävilom sakrifön su latar soni okik: 
Isaac? 

Logol kludo, das lekred äkobovobon ko duns omik, 
e lekred omik pälölöfükon dub duns omik. 

So vöd bibik päfölon, kel tonon: «Abraham 
älekredom in God, ed atos pelecedon gidik ome», 
e pänemom flen Goda. 

Logols kludo, das men pagidükon dub duns okik, e 
no te dub lekred. 

E jinepuedan: Rahab no pegidükof-li i leigoso dub 
duns okik, ven ägetedof lesedäbis ini dom okik, 
ed äkoedof mogolön onis ve veg votik? 

Ibä leigoäsä koap nen lanöf binon deadik, 
lekred nen duns binon deadik. 

KAPIT : III 

No tidals mödik binomsöd bevü ols, o svists 
obik! ibä sevols, das pacödobs sevärikumo! 

Ibä pö dins mödik obs valik tifalobs. If ek no 
tifalon pö spikam, tän binon men nendöfik, e 
fägon ad stirön koapi lölik okik. 

Ekö! if lenükobs mütömis ini muds jevodas, dat 
lobedonsös obis! tän stirobs i koapis lölik 
onsik. 

Logolsöd i nafis! Ifi binons vemo gretiks, ed ifi 
paföfiomufükons dub viens vemik, padugons medü 
stiröm pülik utöpio, kö stiran vilom ma plid 
okik. 

Leigo i lineg binon limed smalik, e ga 
plunämädon. Logolsöd, vio fil smalik filidon 
kumi gretik boada! 

So i lineg binon fil, fonät negida. Lineg biton 
bevü limeds obsik as cif, mioton koapi lölik 
obsik, e filidon goli menäda, e pefilidon it dub 
höl. 

Natäli kinik sügafs e böds, kripafs e melafs bo 
labons, nims valik pateimons e peteimons fa menef; 

ab linegi men nonik ekanon teimön: binon bad 
nemütovik, fulik me venen deidöl. 

Me on lelobobs Godi ä Fati, e me on maleditobs 
menis ma mag Goda pejafölis. 

Se mud ot bened e maledit kömons. O svists obik! 
atos no sötonöd binön so! 

Fonons-li bo se hog ot fona vats svidik e biedik? 

O svists obik! Figabim kanon-li prodön 
learaflukis? u vitid-li figis? So i fon 
salöfavata no prodon flifavati. 

Kin olas binon-li sapik e täläktik? Jononöd 
atosi dub kondöt gudik, dub duns in sofäl sapik! 

If labols jaludi biedälik e zuniäli in ladäls 
olsik, tän no pleidolsöd e no lugolsöd ta 
verat! 

Ibä sap et no kömon löpao, ab binon taledik, 
sänsüelik, diabälik. 

Ibä utöpo, kö jalud e zuniäl dabinons, i brul 
e duns badik valasotik dabinons. 

Sap, kel kömon löpao binon güo bü val rafinik, 
täno püdiälik, pötik, süadöfik, fulik me 
miser e duns gudik, nepaletik, nensimulik. 

Sek gida nu jenon in püd, e fruton onis, kels 
kipedons püdi. 

KAPIT : IV 

Kis binon-li kod, das feits e komips dabinons 
bevü ols? No binos-li, bi in limeds olsik desirs 
valasotik komipons? 

Desirols, e no labols; sasenols e jaludols, e no 
fägols ad dagetön; feitols e komipols, no 
getols, bi no plekols; 

plekols e ga no getols. Kod atosa binon, das 
plekols badiko, bi desirols te ad fölön desiris 
olsik. 

O hidulterans e jidulterans! no sevols-li, das 
löf dinas volädik binon nenlöf Goda? Klu utan, 
kel binon flen voläda, bitikon as neflen Goda. 

U cedol-li, das utos binon vanik, kelosi 
bibapenäd sagon: «Lezilo Lanal, keli God ekoedom 
binön in obs, desiron obis». 

Ab gevon obes benädi gretikum, demü atos sagon: 
«God taom ta pleidälans, ab gevom benädi 
mükanes». 

Sumätükolsöd olis kludo Gode, e tadunolsöd 
diabi, ed ofugom de ols! 

Nilikolsöd lü God, ed onilikom lü ols. 
Klinükolsöd namis olsik, o sinans! e 
rafinükolsöd ladälis olsik, o miladälans! 

Bitolsöd as miserabans, lügodolsöd e violsöd! 
Smil olsik cenonöd ad lügod, fred olsik ad 
nenkurad! 

Donükolsöd olis lo Söl! ed olöpükom olis. 

No slänolsöd odis, o svists! Utan, kel slänon 
svisti okik, kel cödon svisti okik, slänon 
lonemi, e cödon lonemi. If nu cödon lonemi, no 
binon fölan lonema, ab cödal ona. 

Bal binom Lonilonal ä Cödal; om, kel kanom 
savön e päridükön. Ab ol, kis binol-li, kel 
vilol cödön kemeni olik? 

Benö! ols, kels sagols: Adelo ud odelo otävobs 
lü zif at ud et, oblibobs us dü yel bal, otedobs 
us, ed odagetobs gaenodi. 

(Ols sevols nosi odela. Kis ga lif olsik binon-li? 
Binon vap, kel jonon oki dü timül, e täno 
nepubon dönu). 

Plas sagols: If Söl vilom, ed if obleibobs 
lifön, odunobs atosi ud etosi. 

Ab nu pleidülols me pleidül olsik. Pleidül 
somik valik binon badik. 

Klu pro utan, kel sevon, das söton dunön gudiko, 
e no dunon osi, atos binon sin. 

KAPIT : V 

Benö! o liegans! Drenolsöd e yamolsöd dö 
mijenots, kels tädons olis! 

Lieg olsik epuridikon, klots olsik pedälufidons 
dub tiens, 

goldots e largentots olsik eruilons, e ruil at 
otemunon ta ols, ed okonsumon as fil midi olsik. 
Espälols onis ün dels lätik. 

Ekö! mesed fa ols pegekipöl vobanas, kels 
ebefodons länedis olsik, flagon laodiko vinditi, 
e vokäd fodanas erivon lilis Söla milita 
lemödotas. 

Elüxüödols su taled, ed enestönols, ladäls 
olsik edajuitons, äsä ün del puga. 

Ecödetols, esasenols ritani, nendas etadunom 
olis. 

Binolsöd kludo lunasufäliks, o svists! jü köm 
Söla! Ekö! feilan stebedom prodoti jerabik tala 
sufädölo, jüs udageton reini gölayelik e 
latayeliki. 

Binolsöd i ols sufädiks, kuradükolsöd ladälis 
olsik! ibä köm Söla binon nilik. 

No seifolsöd lo ods, o svists! dat no 
pecödolsös, ekö! Cödal stanom fo yan. 

Züpolsöd, o svists obik! sami profetanas pö suf 
e sufäl omas, kels äspikoms nämätü Söl! 

Ekö! nemobs beatikis utanis, kels ejonons 
sufäli. Elilols dö sufäl ela Iob, e sevols, vio 
Söl ekoedom fijenön fäti; ibä Söl fulom me 
kelied e miser. 

Bü val, o svists obik! No yulolsöd! ni nämätü 
sül, ni nänätü tal, ni me yul votik alseimik: 
el si! olsik binonöd: si! El nö! olsik: nö! dat 
no reafolsös ini cödäd! 

If ek bevü ols binon neläbik, tän plekonöd! if 
binon fredaladälik, tän kanitonöd psamis! 

If ek bevü ols binon malädik, tän vokonöd 
bäldikünanis komota! Leadolsöd plekön omis pro 
on, posä eleüledoms oni nämätü Söl me leül! 

E plek lekredik osavon malädani, e Söl okoedom 
löädön oni; ed if eduinon sinodis, tän ats 
popardons one. 

Koefolsöd odes midunotis olsik, e plekolsöd pro 
ods, dat saunikolsös! Plek nämöfik ritana binon 
nämädik. 

Elias äbinom men labü natäl, äsä ut obas. 
Äplekom, dat no reinosös! e sui taled no 
äreinos dü yels kil e muls mäl. 

Ed äplekom dönu, e sil ägivon reini; e taled 
ädaglofükon prodi okik. 

O svists! if ek bevü ols edeikon de verat, e 
votan leceinon oni, 

sevolsöd täno, das utan, kel leceinon sinani de 
pöl onik, osavon lani atana de deadam, ed otegon 
mödoti gretik sinodas! 

PENED BALID DE PETRUS 

KAPIT : I 

Petrus: paostolan Yesusa: Kristus väläbes, kels 
stebons as foginänans speariko in Pontän, 
Galatiyän, Kapadokän, Lasiyän e Bitüniyän, 

kels pevälons ma büsev Goda: Fat dub saludükam 
me Lanal, ad lobedön Yesusi: Kristus ed ad 
kompenön pö spil bluda omik. Benäd e püd 
binonsöd aiplu lä ols! 

Palelobomöd God ä Fat Söla obsik: Yesus 
Kristus! kel in miser mu gretik okik ekodom, das 
ädagetobs dönumotedi e speli lifik dub lelifikam 
Yesusa: Kristus se deadam, 

dat getobsös geroti nerübik, nenstenik, 
nefainovik, kel blümon lü ols in sül! 

kel pakipedon dub nämäd Goda in lekred, ad daget 
beata, kel osevädikon ün tim lätik. 

Fredols demü atos, do ebo nu lügols, bi atos 
zesüdon demü dränäls valasotik. 

If lekred olsik benosufon blufi, kelos labon 
völadi gretikum, ka gold nelaidik, do at peblufon 
in fil, tän atos ovedon lob, stim e glor pö pub 
Yesusa: Kristus. 

Nendas elogols omi, löfols omi; nendas nu logols 
omi, lekredols in om, e fredols me fred nesagovik 
ä mu glorik, 

bi nu edagetols zeili lekreda olsik: sav lanas 
olsik. 

Savi at profetans esukoms ed evestigoms, ven 
äprofetoms, das benäd pögevon oles, 

du ävestigoms ad tim e pöts kiniks, lanal 
Kristusa, kel äbinon in oms, äjonon ed ätemunon 
lesufi Kristusa e glori pos atos. 

Pidasevädükos omes, das utos no äjonidon pro 
oms, ab pro ols, kelos nu papredon oles fa utans, 
kels egetoms dasevädükami dub Saludalanal, kel 
pelesedon de sül, ed ini kelos silanans desirons 
ad jedön logedi. 

Demü atos kälälolsöd täläkto e nebrietiko, 
ad blümükön olis, e spetolsöd fümo benädi, 
kel pogevon oles pö pub Yesusa: Kristus! 

Binolsöd äsä cils lobedik, no kondötolsöd, 
äsä ün tim büikum, kü nog äbinols nenseviks, 
ed äslafols de desirs olsik! 

Vedolsöd ye nu saludiks dub kondöt lölik olsik, 
leigoäsä om, kel evälom olis, binom saludik. 

Ibä in bibapenäd pepenos: «Vedolsöd saludiks, 
ibä ob binob saludik»! 

If lüvokols omi asä Fati, kel cödom nenpaletiko 
alani ma kondöt onik, lifädolsöd täno dredo 
timi dü steb olsik! 

bi sevols, das no pelelivükols se dajäf vanik 
vönaoloveik olsik dub bos nelaidüpik: largent u 
gold, 

ab dub blud jerabik Kristusa, äsä dub ut jipüla 
neblamabik ä nenstenika; 

kel sio pesevom bü jaf levala, ab pas nu, ün fin 
timas, pedasevädükom demü ols, 

kels edagetols dub om lekredi in God, kel 
elelifükom omi se deadans, ed egevom ome glori; 
sodas lekred olsik binon leigo spel in God. 

Posä nu eklinükols lanis olsik dub lobed verata 
pro svistilöf stedälik, sötols löfön odis 
leladöfiko, 

as mens, kels dönu pemotols, no dub menäd 
nelaidüpik, ab dub vöd liföl ä laidüpik Goda. 

Ibä «mid valik binon äsä yeb, e glor valik ona 
äsä flor in yeb; yeb efainikon, e flor in yeb 
edefalon; 

ab vöd Söla blibon laidüpio». Ed at binon 
vöd, keli predobs oles. 

KAPIT : II 

Klemolsöd kludo badi valik, cüti valik, simuli, 
glöti, mispiki valik, 

e desirolsöd äsä nulomotäbs miligi tikälik ä 
rafiniki, dat daglofolsös ad beat olsik! 

if nemu egutols, das Söl binom benädik. 

Kömolsöd lü om, lü ston lifik, kel fe pedeimom 
fa mens, ab pevälom e pestimom fa God, 

e leadolsöd febumön olis it, asä stonis lifik, 
ad dom lanöfik, ad kultanam saludik, kel blinon 
sakrifotis lanöfik, kels plitons Godi dub Yesus: 
Kristus! 

Ibä in bibapenäd pepenos: «Ekö! seitob in Siun 
gulastoni pevälöl ä jerabiki; utan, kel labon 
konfidi in on, no posäspetükon». 

Pro ols, kels lekredols, atos binon stim, ab pro 
nenlekredans: «ston, keli bumans edeimoms, evedon 
gulaston», 

e «ston, ta kel jokoy, e klif skäna». Jokons ta 
on, bi no lekredons vödi. 

Ad atos i pejonidons. Ab ols binols menäd 
pevälöl, kultanef regik, net saludik, pöp 
patiko pejonidöl ad sevädükön tugis oma, kel 
evokom olis se dag olas lü lit milagik okik. 

Ols, kels seimna no äbinols pöp, nu binols pöp 
Goda; ols, kels seimna no äsufols miseri, nu 
pamiserols. 

O palöfölans! lebegob oles, asä foginanes e 
lälödanes, ad no slafön de ledesirs midik, kels 
komipons ta lan, 

ab ad kondötön gudiko zänodü pagans; dat ons 
tü del cödetama olelobonsös Godi, ven oseivons 
gudikumo dajäfi olsik, tefü kel nu mispikons as 
tefü ut midunanas, dub vobods gudik olsik! 

Sumätöfükolsöd kludo olis büdüles menik 
valik, ma vil Söla, rege asä cifätane, 

guveranes asä lesedäbes omik ad pönön 
midunanis, ed ad lobön brafanis! 

Ibä atos binon vil Goda: seilükön dub vobods 
gudik spikoti fopik menas nentäläktik, 

efe as mens libik, kelas lib no binon tegamäned 
bada, ab as dünans Goda. 

Gevolsöd menes valik stimi, kel duton lü ons, 
löfolsöd svistefi, dredolsöd pro God, 
stimolsöd regi! 

O dünans! sumätolsöd ko dred lü mastans olsik, 
no te lü utans, kels binons gudiks e sofäliks, 
ab i lü sevärikans! 

Ibä atos vedon benäd, ven ek, sevedölo, das 
binon dünan Goda, sufälon dolis no pemeritölis. 

Ibä lobab kinik dabinon-li if blebols sufädiks, 
if paflapols demü miduns olsik? Nö! if blebols 
sufädiks, if mutols sufön, du edunols gudiko, 
atos binon lo God benäd. 

Lü atos ga pevokols, bi i Kristus esufom pro ols, 
eposbinükölo sami, dat ödunolsös me sam omik! 

«No edunom sinodis, e cüt nonik ekömon se mud 
omik». 

Ga no ägezanädom, ven päzanädom, e ven 
äsufom, no ätädom, ab älovegevom osi ome, kel 
cödom gidiko. 

Epolom om it sinodis obsik in koap okik sui boad 
kroda, dat obs de sinods eliviköls ölifobsös 
pro gid! Pesaunükols dub flapastrips omik. 

Ibä äpölavegols as jips, ab eflekols nu olis 
lü galedan ä dalogal lanas olsik. 

KAPIT : III 

Leigo i ols, o voms! mutols sumätöfön lü 
himatans lönik olsik, dat i semans, if no 
lobedoms vödi, dub kondöt jimatanas oksik nen 
vöd podivodükoms, 

if logoms kondöti puedik dalestümik olsik. 

Dek olsik no binädonöd me dins logotik; flök 
heras, züläg ko goldots, lenükam klotas, 

ab dub ladäl ninälik, ko dek nerübik binäla 
sofälik ä takedika, kel binon völadik pö God! 

Ibä so ettimo voms saludik edekofs okis, kels 
äspelofs ad God: äbinofs sumätöfiks lü 
himatans lönik oksik, 

äsä Sara äsumätöfof lü Abraham, ed änemof 
omi söli. De of evedols jicils, if dunols gudiko 
nen dred alseimik. 

Leigo i ols, o mans! kosädolsöd sapo ko jimatans 
olsik, asä ko menefadil fibikum, jonülolsöd 
stimi ofes, asä utanes, kels i binofs kegerans 
benäda lifa, dat no patupolsös pö plekam! 

E fino, binolsöd baläliks, baisenäliks, fuliks 
me svistilöf, keliediks, flenöfiks! 

No bläfolsöd badi me bad, zanädi me zanäd, ab 
güo benedolsöd! Ibä demü atos pevokols, dat 
ols it gerolsös benedi! 

«Ibä utan, kel vilon löfön lifi, e logön 
delis läbik, stöpädonöd linegi okik de bad, 
lipis okik de spik cütöl! 

Klemonöd badi, e dunonöd gudi; sukonöd püdi, e 
dayagonöd oni! 

ibä logs Söla pelüodükons lü ritans, e lils 
omik lü plek, ab meug Söla binon ta utans, kels 
midunons». 

E kin omiträiton-li olis, if steifols ad gudön? 

Ab ifi mutolsöv sufön sekü gid, ga binols 
beatiks. No dredolsöd demü ons, e no 
pajeikolsöd! 

Saludükolsöd Söli: Kristus in ladäls olsik! e 
klienolsöd, ad gidükön alane, kel flagon atosi, 
speli olsik, efe sofälo e stimölo, 

e ko konsien gudik! dat utans, kels lunofons 
kondöti kritik gudik olsik, jemikonsös demü 
släns oksik! 

Binos ga gudikum, das ols, if God vilom atosi, 
sufols, do dunols gudiko, kas dunols badiko. 

Ibä i Kristus esufom seimna demü sinods; om, kel 
binom gidik, pro utans, kels negidons, ad blinön 
olis lü God. Mido vo pedeadom, ab pelelifükom 
lanöfo. 

Lanöfo esevädükom igo menes in fanäböp sludi 
Goda 

utanes, kels ibinons ettimo nelobediks, ven ün 
dels timü Noe, God pö lunasufäl okik ästebedom 
jüs rak pübumon, in kel anans, sevabo, mens 
jöl, pesavons de vat. 

Gemag atosa nu bluned binon, kel savon obis, kel 
no binädon me moükam miota de koap, ab me lebeg 
Gode konsiena gudik dub lelifikam Yesusa: Kristus, 

kel evegom sülio e binom detü God, e lü kel 
silanans, näms e nämäds sumätöfons. 

KAPIT : IV 

Bi nu Kristus esufom koapo pro obs, i ols mutols 
vafön olis ko tikod ot, das utan, kel esufon 
koapo, edeimon sinodis, 

dat lifonös me lif taledik okik no lunüpikumo ma 
ledesirs menik, ab ma vil Goda! 

Ibä edulos saidiko lunüpo, das elifols ma meug 
paganas, das eslafikols de nestön, ledesirs, 
briet, lefideds, lebötids, e lugodikults sinik. 

Nü no plu kekompenols in fiv et nestöna, 
efoginikons de ols, e slänons olis. 

Ab ogidükons okis ome, kel blümom ad cödön 
lifölanis ed edeadölanis. 

Ibä demü atos gospul i pepredon deadanes, dat, 
posä pemicödetons su taled ma mens, olifons as 
lanans ma God. 

Fin vala binon nilik. Binolsöd kludo süeniks e 
nebrietiks, sodas kanols plekön! 

Bu valikos löfolsöd odis ladöfiko, ibä löf 
tegon sinodis mödik! 

Binolsöd lotidiäliks kol ods, nen mur! 

Maä alan olas edageton tälenüli oka, dünonöd 
me at odis, as guvans gudik benäda difik Goda! 

If ek spikon, spikonöd, äsva vöds binons de 
God! If ek dünon, dunonöd atosi, äsva näm 
kömon de God! dat God in val paglorükom fa 
Yesus: Kristus, kel dalabom mu laidüpo glori e 
nämädi! So binosös! 

O palöfölans! No stunikolsöd, if fil bluföl 
drefon olis, äsva padrefols dub bos foginik! 

Fredolsöd, maä kompenols pö sufs Kristusa, dat 
i yubolsös fredo pö dasevädükam glora omik! 

Beatols, if palunofols demü nem Kristusa, ibä 
täno glor e lanan Goda binons in ols. Fe panofom 
fa ons, ab paglorükom fa ols. 

Nek olas ga sufolöd as sasenan, u tifan, u 
midunan, u blamiälan dunas votanas! 

Ab if sufols as kritans, tän no jemolsöd, ab 
glorükolsöd Godi, kodä polols digädiko nemi 
et! 

Ibä tim ekömon, das cödetam oprimon in dom 
Goda; ed if at primon pö obs, lio täno fin 
obinon-li utanas, kels no elobedons gospuli Goda? 

Ed if ritan pasavon töbo, lio täno utans, kels 
no lekredons Godi, e sinans, ovedons-li? 

Klu utans, kels sufons ma vil Goda, lovegivonsöd 
lanis oksik Jafale fiedik e kondötolsöd gudiko! 

KAPIT : V 

As kebäldikünan ä temunan lesufas Kristusa, ed 
i as kompenan glora podasevädüköl, lebegob 
bäldikünanes bevü ols: 

Galedolsöd jepi Goda, zänodü kel binols, e kel 
pelükonfidon oles, no pemütölo, ab libaviliko, 
no demü lugaenod, ab sekü divod; 

no as reigans komota, ab as samans jepe! 

Tän ogetols, ven legaledan kömom, kronüli 
nefainovik stima. 

Leigo ols, o yunikumans! sumätolsöd sumätöfü 
bäldikumans; binolsöd ai mükiks kol ods; ibä 
«God taom ta pleidälans, ab gevom gönodis okik 
mükikanes». 

Donükolsöd kludo olis sumätöfü nam nämik 
Goda, dat löpükomös olis pötatimo! 

Jedolsöd kudis valik olas sui om, ibä kälälom 
olis! 

Binolsöd nebrietiks e galäliks! Taan olas, diab, 
zitevom as leon leroröl, sukölo utanis, kelis 
kanom slugön. 

Tadunolsöd omi, binölo nämiks dub lekred, e 
sevölo, das suf ot i pebligädon svistes olsik in 
vol lölik! 

God benäda valik, kel evokom olis ad glor 
laidüpik in Kristus: Yesus, posä usufols dü tim 
brefik, om it oblümükom, ostütom, onämükom, 
ofümükom olis. 

Glor e näm binonsöd mu laidüpio lü om! So 
binosös! 

Dub Silvanus: svist fiedik olsik, cedob, epenob 
oles brefo atosi, stigädölo olis, e temunölo, 
das benäd, in kel binols, binom benäd veratik 
Goda. 

Kesaludans in Babylon [= el Roma pagik] e son 
obik: Marcus glidons olis. 

Glidolsöd odis me kid löfa! Püd binonöd lä 
ols valik, kels slopols Kristusi: Yesus! 

PENED TELID DE PETRUS 

KAPIT : I 

Simon Petrus: hidünan ä paostolan de Yesus: 
Kristus utanes, kels edagetons lekredi ko ut obas 
leigavöladiki dub gid Goda obsik e Saval: Yesus 
Kristus. 

Benäd binonöd lä ols, e püd pagevonöd oles 
dub sev Goda e Yesusa: Söl obsik! 

Utosi valik, kelos binon zesüdik pro lif e 
relöf, näm Godik omik elegivon obes dub sev oma, 
kel evokom obis dub glor e tug okiks; 

dub kels proms gretikün e veütiküns pegevons 
obes, dat övedolsös kekompenans de natäl Godik, 
ed öskeapolsös de korup sekü ledesir in vol 
dabinöl! 

E demü atos mutols jäfön me töbid valik, ad 
läükön lä lekred olsik tugi, lä tug sevi, 

lä sev okreigi, lä okreig laidäli, lä laidäl 
relöfi, 

lä relöf svistilöfi, e lä svistilöf 
benodäli. 

Ibä if atos valik binon, efe bundaniko, pö ols, 
tän atos no obinon lindifik e nenfrutik lü ols 
pro dasev Söla obsik: Yesus Kristus. 

Utan, pö kel atos no binon, binon bleinik, binon 
lusuemik, bi eglömon, vio peklinükon de sinods 
vönädik okik. 

Klu, o svists! töbidolsöd plüo mödikumo ad 
fümükön vokedi e väli olas! ibä so dunölo 
neai otifalols. 

Somo poletols bundano ad nügolön ini regän 
laidüpik Söla obsik ä Savala: Yesus Kristus. 

Kodü atos no vilob nedunön ad meibön oles ai 
dönu dinis valik at, do sevols onis, e binols 
fümäliks tefü verat, kel binon pö ols. 

Ab lecedob osi bligi obik, dü tim, das binob in 
tänad at, ad koedön galön olis, dub meib atas 
oles; 

bi sevob, das lüv tänada obik ojenon suniko, 
äsä Söl obsik: Yesus Kristus, esevädükom obe. 

Osteifob ad kudön, das pos movegam obik, ofägols 
ai dönu ad memön atosi. 

Ibä no esöspikobs märis käfo pedatikölis, ven 
esevädükobs oles nämädi e kömi Söla obsik: 
Yesus Kristus, ab posä ivedobs logamatemunans 
mayeda omik. 

Egetom ga stimi e glori de God: Fat, ven vög 
äkömon lü om de Gloral sublimik: «Atan binom 
Son palöföl obik, keli plidob vemo». 

E vögi at se sül äkömöli obs it elilobs, ven 
äbinobs ko om su bel saludik. 

Labobs i vödi profetik dub atos fümikumi 
evedöli, tefü kel binos gudik, das demols oni 
asä liti, kel stralon in top dagik, jüs del 
oprimon e gödastel osülöpikon in ladäls olsik. 

Bü val sevols, das profetam nonik penäda bibik 
leton pläni oknämätik, 

ibä neföro profetam edavedon ettimo dub vil 
menas, ab pinügivölo fa Saludalanal, pesagon dub 
mens saludik nämätü God. 

KAPIT : II 

Bevü pöp i luprofetans ebinoms, äsä i bevü 
ols lutidals obinoms, kels onüdugoms kläno 
häretis dämüköl e kels onoädoms Mastani, kel 
eremom omis, e kels blinädoms okes päridikami 
sunik. 

Mödikans osödunons nestönis omsik, e dub flun 
omas, vegam verata poslänon. 

Ko labiäl oksik ocütoms tuflagedo olis me vöds 
käfik okas; ab sis lunüp cödet omas ya pelonon, 
e päridikam omas no omoblibon. 

Ibä, ven God no espalom silananis esinöl, ab 
ejedom onis ini höl lü jänäds daga ad 
lovegivön onis lü cödetam lätik, 

e no espalom volanefi vönik, ab ekipedom jölati 
di Noe: heroldan gida, ven äblinom letuvatami 
love vol nen-Godanas; 

ven äcödetom zifis: Sodoma e Gomorrha ad 
päridikam, ed äzenolefilükom onis, älonülölo 
so onis as sam pro nen-Godans tima fütürik, 

du äjelom eli Lot, kel pätomom dub dajäf 
nestönik nentütedanas, 

(ibä man ritik at, kel älödom zänodü ons, 
pätomom aldeliko dub logam e lilam vobodas 
midunik onsik); 

atos sinifon, das Söl sevom ad savön relöfanis 
se blufod, ed ad kipedön neritanis pönamio pro 
del cödetama, 

pato utanis, kels, desirölo miotami, fölons 
ledesiris mida e nestümons reigi. Fopölo e 
rogölo, no geyilons ad lunofön gloris, 

du silanans, kels binons ga nämädikums ä 
nämädikums ka ons no riskons ad sagön Söle 
tefü glors et cödoti lunoföl. 

Ab ons it, äsä nims nentikälik, labölo lüäli 
ad fanön e distukön, e lunofölo utosi, kelosi 
no sevons, opäridikons in korup oksik, 

dub atos getölo mibläfodi negida. Lecedons 
lüxüödi dü del juiti, binons miotäliks ä 
blamabiks, e nestönons ven lefidedons kobü ols. 

Logs onas fulons me dulter, sinons nenropo; 
bätodons menis fibälik; ladäls onsik binons 
labiäliks; binons cils maledita. 

Bi edeikons de vegam verätik, epölagolons, ed 
esuimons vegami ela Balaam: son ela Beor, kel 
älöfom mesedi negidik, 

ab kel ägetom blami demü nefölot okik; 
lodotanim müätik, äspikölo ko vög menik, 
äneleton fopi profetana. 

Binons fons nen vat, fogs dub tepavien pemoföls; 
dag dagikün pekipedon pro ons. 

Ibä, bi luspikons püki pleidülik nensiämik, 
bätodons dub ledesirs midik e nepued onsik 
utanis, kels eskeapons töbo de mens pölagolöl 
et. 

Promons ones libi, du ons it binons slafans 
korupa. Ibä binoy slafan de utos, dub kelos 
pekonkeroy. 

If utans ga eskeapons dub sev Söla ä Savala: 
Yesus Kristus de miots volanefa, e pafanetons 
dönu dub ats, dubä pakonkerons, tän fät 
latikum onsik vedon badikum ka büik onsik. 

Ibä binosöv gudikum pro ons ad no esevön vegi 
gida, ka, posä eseivons oni, deikons dönu de 
büd sanik peloveüköl. 

Lü ons spiket pötöfon gideto: Dog, kel geflekon 
oki lü spukot lönik okik, e: Svin, posä 
pelavon, rölon oki dönu in släm. 

KAPIT : III 

At nu binon pened telid, keli penob oles, o 
palöfölans! In peneds bofik meibob oles ad 
kipedön meugi rafinik, 

ed ad betikön vödis büikumo oles fa profetans 
saludik pesagölis, e büdi fa paostolans olsik 
peloveblinöli de Söl ä Saval. 

Bü val ga sevols, das ün dels lätik kofans 
adabinons, kels okondötons lecäriko ma ledesirs 
oksik, 

ed osagons kofölo: Kiüpo nu prom köma omik 
ojenon-li? Ibä sis fats edeadoms, val bleibon 
binön, soäsä äbinon de prim jafa. 

Ibä utans, kels vilons sagön dinis somik, no 
küpons, das süls ädabinons vönao, e das tal 
pestukon de vat e me vat sekü vöd Goda, 

e das vol ettimik dub vat petuvatöl epäridikon. 

Süls e tal atimiks ye pespälons dub vöd ot pro 
fil, e pakipedons pro del cödetama e päridikama 
menas nen-Godik. 

Ab dini bal, o palöfölans! no neküpolsöd, das 
pro Söl del bal binon äsvo yels mil, e yels mil 
binons äsvo del bal! 

Söl no trögom pö föl proma okik, äsä semans 
cedons, ab binom lunasufälik kol obs, bi vilom, 
das anans no päridikons, ab das valans ovotükons 
meugi oksik. 

Del Söla okömon äsä tifan, tü kel süls 
omoikons noidiko; binets posäkobotükons dub 
lefil; tal e vobots valik, kels binons su on, 
ofefilons. 

If val nu padistukons so, viogretiks üfo dajäf 
saludik e relöf olsiks mutons-li binön, 

ven stebedols ledesiro kömi dela Goda, ün kel 
süls omoikons in fil, e binets ofefilikons ed 
ofesmetons? 

Ma prom omik ye spetobs sülis nulik e tali nulik, 
in kels gid odareigon. 

Demü atos, o palöfölans! bi spetols atosi, 
steifolsöd mögiküno, das otuvom olis 
nenstenikis e neblamabikis in püd! 

E dasevolsöd, das lunasufäl Söla obsik dünon 
ad beatükam olas, äsä i hisvist palöföl 
obsik: Paulus ma sap ome pegivöl epenom oles! 

In peneds valik okik bespikom yegädi at; ab in 
ons dins fikuliko suemoviks dabinons; 
netäläktans e fibälans miükons siämi onas, 
äsä edunons tefü penäds votik, ad päridikam 
okas it. 

Ols nu, o palöfölans! kels sevols büo atosi, 
kälälolsöd, das no paketirädols dub pöls 
nenlekredanas, e das no deikols de fümäl lönik 
olsik! 

Ab daglofolsöd aiplu in benäd e sev Söla ä 
Savala obsik: Yesus Kristus! Glor binonöd, e nu, 
e laidüpio lü om! So binosös! 

PENED BALID DE IOANNES 

KAPIT : I 

Kelos ädabinon de prim, kelosi elilobs, kelosi 
elogobs me logs obsik, kelosi elelogobs e nams 
obsik edoatons, tefü vöd lifa, 

(ibä lif edasevädikon; elogobs oni, temunobs e 
dasevädükobs oles lifi laidüpik; äbinon lä 
Fat, e pedasevädükon obes); 

kelosi elogobs ed elilobs, utosi nu sevädükobs i 
oles, dat labolsös kompeni ko obs, du obs i 
labobs kompeni ko Fat e Son omik: Yesus Kristus! 

Penobs oles atosi, dat fred olsik binonös 
lölöfik! 

E nun, keli elilobs de om, e keli sevädükobs 
oles, binon: God binom lit, e pülilot nonik daga 
binon in om. 

If nu sagobsöv, das labobs kompeni ko om, e 
dajäfobs in dag, tän lugobsöv, no sagobsöv 
verati, 

ab if dajäfobs in lit, äsä om binom in lit, 
tän labobs kompeni ko ods, e blud Yesusa: 
Kristus, Son omik klinükon obis de sinods valik. 

If sagobsöv, das no labob sinodis, tän 
cütobsöv obis it, e verat no binonöv in obs. 

If lekoefobsöv sinodis obsik, tän om, kel binom 
fiedik ä gidik, opardom sinodis obsik, ed 
oklinükon obis de negids valik. 

If sagobsöv, das no esinobs, tän vedükobsöv 
omi lugani, e vöd omik no binonöv in obs. 

KAPIT : II 

O cils oba! penob oles atosi, dat no sinolsös! Ed 
if ek sinonöv, tän labobs lä Fat proani: Yesus 
Kristus, ritan. 

Binom rekosil pro sinods obsik, e no te pro 
obsiks, ab i pro uts volanefa lölik. 

E dub atos sevobs, das esevobs omi, if fölobs 
büdedis omik. 

Utan, kel sagon: Sevob omi, e kel no fölon 
büdedis omik, binon lugan; in on verat no 
dabinon. 

Ab pö utan, kel demon vödi omik, löf kol God 
evedon jenöfiko lölöfik. Dub atos sevobs, das 
binobs in om. 

Utan, kel sagon, das blibon in om, kondöt onik 
muton binön äsä et oma. 

O palöfölans! no penob oles büdedi nulik, ab 
bäldiki, keli elabols de prim; büded bäldik 
binon vöd, keli elilols. 

Dönu penob oles büdedi nulik, kel binon veratik 
in om ed in ols, ibä dag pasetikon, e lit veratik 
ya stralon. 

Utan, kel sagon, das binon in lit, e kel heton 
svisti okik, nog ai dabinon in dag. 

Utan, kel löfon svisti okik, stebon in lit, nos 
in on skänon. 

Ab utan, kel heton svisti okik binon in dag, e 
zigolon in dag; no sevon utöpio golon, ibä dag 
ebleinükon logis onik. 

Penob oles, o svists! bi sinods pepardons oles 
nemü om. 

Penob oles, o fats! bi esevols omi, kel dabinom de 
prim. Penob oles, o yunans! bi ekonkerols diabi. 

Epenob oles, o cils! bi esevols Fati. Epenob oles, 
o fats! bi esevols omi, kel dabinom de prim. 
Epenob oles, o yunans! bi binols nämiks, bi vöd 
Goda blibon in ols, e bi ekonkerols diabi. 

No löfolsöd volädi, ni utosi, kelos binon in 
voläd! If ek löfonöv volädi, tän löf pro Fat 
no binon in on. 

Ibä utos valik, kelos binon in voläd: ledesir 
mida, ledesir logas e pleidül lifa, no licinon de 
Fat, ab duton lü voläd. 

E voläd, ko utos, kelos binon desirabik in on, 
pasetikon; ab utan, kel dunon vili Goda, blibon 
laidüpio. 

O cils! binos düp lätik; äsä elilols, das 
Kristusitaan kömom, nu Kristusitaans mödik 
esüikoms. Sekü atos sevobs, das binos düp 
lätik. 

Esegoloms se zänod obas, ab no ädutoms lü obs. 
Ibä üf ädutomsöv lü obs, tän iblibomsöv lä 
obs. Ab atos ejenon, dat kleilikosös, das no 
valans dutons lü obs. 

Egetols leüledami de Saludal, e sevols dinis 
valik. 

No epenob oles, bi no sevols verati, ab bi sevols 
oni, e bi lug nonik binon se verat. 

Kin binon-li lugan, if utan no binon lugan, kel 
noon, das Yesus binom Kristus? Atan Kristusitaan 
binom, kel noädom Fati e Soni. 

Alutan, kel noädon Soni, i no labon Fati; alutan, 
kel kulton Soni, labon i Fati. 

In ols utos blibonöd, kelosi elilols primao! If 
utos, kelosi elilols primao, blibon in ols, tän 
obleibols i dutön lü Fat e lü Son. 

Ed atos binon prom, keli egevom obes: lif 
laidüpik. 

Atosi epenob oles demü utans, kels pöladugons 
olis. 

E leüledam, keli egetols de om, blibonöd in ols! 
No neodols, das ek lejonon olis, ab äsä 
leüledam omik elejonon olis dö dins valik, ed 
atos binon verat, no lug, ed äsä etidom oles, so 
bleibolsöd dutön lü om! 

E nu, o cils! blibolsöd in om! dat, ven kömom, 
labobsös nenplafi, e no nedobsös yilidön jemiko 
pö köm oma! 

If sevols, das binom gidik, tän sevols i, das 
alutan, kel dunon gidiko, edavedom se om. 

KAPIT : III 

Logolsöd, löfi viogretik Fat egevom obes, das 
panemobs cils Goda! e so binobs. Sekü atos 
volanef no sevon obis, bi no eseivon omi. 

O palöfölans! nu binobs cils Goda, e kis obinobs 
no nog pesevädükos; sevobs ye, das, ven 
pasevädükos, obinobs sümiks äs om, bi ologobs 
omi, soäsä binom. 

Ed alutan, kel labon speli at in om, klinükon 
oki, äsä om binom klinik. 

Alutan, kel sinon, nefölon lonemi, ibä sinod 
binon nefölot lonema. 

E sevols, das ekömom ad mosumön sinodis, ed in 
om sinod no dabinon. 

Alutan, kel blibon in om, no sinon; alutan, kel 
sinon, no elogon omi, no eseivon omi. 

O cils! nek pöladugonöd olis! Utan, kel dunon 
gidiko, binon gidik, leigoäsä om binom gidik. 

Utan, kel dunon sinodi duton lü diab; ibä de 
prim diab sinom. Demü atos Son Goda ekömom ad 
distukön vobodis diaba. 

Alutan, kel edavedon se God no dunon sinodi; ibä 
lüäl omik blibon in om; no kanon sinön, bi 
edavedon se God. 

Dub atos, e cils Goda, e cils diaba binons 
sevädoviks: alutan, kel no dunon gidiko, no duton 
lü God, ed i no utan, kel no löfon svisti okik. 

Ibä atos binon nun, keli elilobs primao, das 
sötobs löfön odis. 

No binobsöd äsä Cain, kel ädutom lü diab, ed 
ädeidom blodi okik! e sekü kis ädeidom-li omi? 
Bi vobods omik äbinons badiks, ed uts bloda omik 
gudiks. 

No stunolsöd, o svists! das volanef heton olis! 

Obs sevobs sio, das eloveikobs de deadam ad lif, 
bi löfobs svistis. Utan, kel no löfon, blibon in 
deadam. 

Alutan, kel heton svisti okik, binon sasenan, e 
sevols, das sasenan alik no labon dulöfiko lifi 
laidüpik. 

In atos eseivobs löfi omik, das eklemom demü obs 
lifi okik. So i obs labobs bligi ad klemön demü 
svists lifis obsik. 

If nu ek dalabon dabinotis volädik, e, du logon, 
das svist onik defädon, färmükon ladäli okik 
pro on, lio täno pö on löf pro God kanonöv-li 
binön dulöfik? 

O cils! löfobsöd no me vöd e lineg, ab me dun e 
verato! 

Dub atos osevobs, das kondötobs verato, ed 
okanobs takedükön ladälis obsik lo God, 

bi, ifi ladäl micödon obis, God binom mödikum 
ka ladäls obsik, e sevom vali. 

O palöfölans! if ladäl obsik no micödon obis, 
tän labobs nenplafi lo God, 

e getobs de om utosi valik, kelosi begobs; bi 
fölobs büdedis e dunobs utosi, kelos pliton omi. 

Ed atos binon büded omik, das lekredobs in nem 
Sona omik: Yesus Kristus, e löfobs odis, äsä 
ebüdom obes. 

Utan, kel fölon büdedis, blibon in om, ed om in 
on. E sevobs, das blibom in obs, dub Lanal, keli 
egivom obes. 

KAPIT : IV 

O palöfölans! no kredolsöd lanani alik, ab 
vestigolsöd lananis, va dutons lü God! ibä 
luprofetans mödik esüikoms in vol. 

In atos memosevols lani Goda: lanan alik, kel 
lekoefon, das Yesus: Kristus ekömom in mid duton 
lü God, 

e lanan alik, kel no lekoefon Yesusi, no duton lü 
God; atan duton lü Kristusitaan, dö kel 
elelilols, das ökömom; e nu ye binom in vol. 

Edavedols se God! o cils! ed ekonkerols onis; ibä 
om, kel binom in ols, binom nämädikum, ka on, 
kel binon in vol. 

Dutons lü utans, kels binons volädiks; sekü 
atos spikons püki voläda, e volanef dalilon 
onis. 

Licinobs de God, ed utan, kel sevon Godi, dalilon 
obis; utan, kel no licinon de God, no dalilon 
obis. Dub atos sevobs, va duton lü utans, kels 
sevons verati, u lü utans, kels pölons. 

O palöfölans! löfobsöd odis! ibä löf kömon 
se God, ed alan, kel labon löfi, edavedon se God, 
e sevon Godi. 

Utan, kel no löfon, no eseivon Godi; ibä God 
binom löf. 

In atos, löf Goda esevädikon lü obs, das 
elesedom Soni baliko pemotöli oka lü vol, dat 
lifobsös dub om! 

In atos löf dabinon, no das elöfobs Godi, ab das 
elöfom obis, ed elesedom Soni okik ad rekosil 
sinodas obsik. 

O palöfölans! ven God älöfom obis so vemo, 
tän i obs labobs bligi ad löfön odis. 

Nek elogon föro Godi; if löfobs odis, tän God 
blibom in obs, e löf omik elölöfikon in obs. 

Dub atos sevobs, das blibobs in om, ed om in obs, 
bi egivom obes dili Lanala okik. 

Ed obs elogobs e temunobs, das Fat elesedom Soni 
okik as Saval lü vol. 

Klu if ek lekoefon, das Yesus binom Son Goda, tän 
God blibom in on, ed on in God. 

Ed obs eseivobs löfi, keli God labom pro obs, ed 
elekredobs oni. God binom löf, ed utan, kel 
blibon in löf, blibon in God, e God in on. 

E so löf elölöfikon in obs, dat labobsös 
nenplafi ün del cödetama, ibä soäsä om binom, 
obs binobs in vol at. 

Dred no yumäton ko löf; ab löf lölöfik 
moükon dredi; bi dred labon bosi pöna. Utan, kel 
dredon, no labon kludo löfi lölöfik. 

Löfobs omi, bi om büikumo elöfom obis. 

If ek sagon, das löfom Godi, e hetom svisti okik, 
tän binon lugan. Ek ga, kel no löfon svisti 
okik, keli elogon, no kanon löfön Godi, keli no 
elogon. 

Büdedi at egetobs de om: «Utan, kel löfon Godi, 
söton löfön i svisti okik». 

KAPIT : V 

Alutan, kel lekredon, das Yesus binom Kristus, 
edavedon se God, ed alutan, kel löfon 
davedükani, löfon i utani, kel pedavedükon se 
om. 

Dub atos sevobs, das löfobs cilis Goda, das 
löfobs Godi e fölobs büdedis omik. 

Ibä me atos löf kol God binädon, das fölobs 
büdedis oma. E büdeds oma no binons fikuliks, 

bi alutos, kelos edavedon se God, konkeron voli, 
ed atos binon vikod; utos, kel ekonkeron voli, 
lekred obas binon. 

Kin votik binon-li vikodan vola, äsä utan, kel 
lekredon, das Yesus binom Son Goda? 

Om binom utan, kel ekömom me vat e blud, Yesus: 
Kristus, no te me vat, ab e me vat e me blud; e 
Lanal binon temunan, das Lanal binon verat. 

Ibä temunans kil dabinons, [in sül: Fat, Vöd e 
Saludalanal, e kil at binons: bal; 

e temunans kil dabinons su taled,] Lanal, vat e 
blud, e kil at binons: bal. 

If lüsumobs temunodi menas, temunod Goda labon 
völadi gretikum. Ibä at binon temunod, keli God 
egivom tefü Son oka. 

Utan, kel lekredon Soni Goda, labon temunodi in ok 
it. Utan, kel no lekredon Godi, vedükon omi 
lugani, bi no elekredon temunodi, keli God egivom 
tefü Son oka. 

E me atos temunod binädon: God elegivom obes lifi 
laidüpik, e lif at binon in Son oka. 

Utan, kel labon Soni, labon lifi; utan, kel no 
labon Soni Goda, lifi no labon. 

Atosi epenob oles, kels lekredols nemi Sona Goda, 
dat sevolsös, das labols lifi laidüpik, e dat 
lekredolsös nemi Sona Goda! 

Me atos nenplaf binädon, keli labobs lo om, das, 
if begobs bosi ma vil omik, dalilom obis. 

Ed if sevobs, das dalilom obis, ven begobs ome 
bosi, tän sevobs, das i dagetobs utosi, kelosi 
ebegobs ome. 

If ek logon, das svist onik dunon sinodi, kel no 
binon dasinod, tän obegom, das givomös one lifi, 
sevabo, if no edunon dasinodi. Dasinod dabinon, e 
tefü at no sagob das mutoy plekön. 

Negid alik binon sinod, ab sinods dabinons, kels 
no binons dasinods. 

Sevobs, das alan, kel edavedon se God , no sinon, 
ab utan, kel edavedon se God, bleibon slopön omi, 
e diab no fägom ad gleipön oni. 

Sevobs, das obs dutobs lü God, e volanef lölik 
stadon sumätöfü flun diaba. 

Sevobs nu, das Son Goda ekömom, e das egevom obes 
dasevi, dat sevobsös Veratali, e dat dutobsös 
lü Veratal: Son omik: Yesus Kristus! Om binom God 
veratik e lif laidüpik. 

O cils! prüdolsöd demü lugods! 

PENED TELID DE IOANNES 

Bäldikünan vome pevälöl e ciles ofik, kelis 
löfob in verat, e no te ob, ab i valans, kels 
eseivons verati, 

demü verat, kel binon in obs, ed oblibon 
laidüpio in obs. 

Benäd, miser, püd de God: Fat e de Yesus: 
Kristus, Son Fata binonsöd verato e löfo lä 
ols! 

Efredükos obi vemo, das eplakob, das anans cilas 
olik kondötons in verat ma büded, keli egetobs 
de Fat. 

E nu begob ole, o vom! no äsva penob ole büdedi 
nulik; binon büded, keli ya labobs primao, das 
löfobsöd odis! 

E löf binädon me atos, das kondötobs ma büdeds 
omik. Atos binon büded, keli elilols primao, das 
dajäfols ma ons. 

Ibä midugans mödik esüikoms in vol, kels no 
lekoefoms, das Yesus: Kristus ekömom mido. Atan 
binom midugan ä Kristusitaan. 

Prüdolsöd, das no perobsös utosi, kelosi 
edagetobs dub vobods obsik, ab das getobsös 
mesedi fulik! 

Alan, kel deikon de lejon Kristusa e no bleibon 
slopön oni, no duton lü God; utan, kel blibon in 
lejon Kristusa labon e Fati e Soni. 

If ek kömon lü ols, e no slopon lejoni at, no 
getedolsöd oni ini dom olsik, e no sagolsöd one 
benokömaglidi! 

ibä utan, kel sagon one benokömaglidi, kompenon 
pö vobods badik onik. 

Labob nog dinis mödik, kelis mutob penön oles, 
ab no vilob dunön atosi me papür e nig; spelob 
ye ad kömön lü ols ed ad spikön mudöfo ko 
ols, dat fred obsik binonös lölöfik! 

Cils söra pevälöl olik glidons oli. 

PENED KILID DE IOANNES 

Bäldikünan ele Gaius palöföl, keli löfob in 
verat. 

O palöfölan! plekob demü ol, das ön tef alik 
stadolös beniko e binolös saunik, leigoäsä lan 
olik binon! 

Ibä efredob vemo, ven svists äkömons ed 
ätemunons tefü verat olik, vio kondötol in 
verat. 

No sevob fredi gretikum, ka lilami, das cils obik 
lifons in verat. 

O palöfölan! dunol fiediko bligi me utos, kelosi 
dunol pro svists, ed igo pro foginänans. 

Etemunoms kluo lo komotanef tefü löf olik. 
Odunol gudiko ad kälälön tävi omsik ön mod 
pro God digädik. 

Ibä demü nem Kristusa esetävoms e lüsumoms 
nosi de pagans. 

Labobs bligi ad lasumön fäti somanas, dat 
binobsös kevobans omas pro verat! 

Epenob komote. Ab Diotrephes, kel vilom binön 
balidan bevü ons, no vilom getedön obis. 

Sekü atos, ven kömob, oblamob omi demü utos, 
kelosi dunom, bi snätörom me vöds badik ta obs, 
e no kotenükölo oki ko atos, no getedom svistis 
ini dom okik, e neletom utanis, kels vilons dunön 
atosi, e sejoikom igo onis se komot. 

O palöfölan! no södunolöd badi, ab gudi! Utan, 
kel dunon gudiko, duton lü God; utan, kel dunon 
badiko, no elogon Godi. 

Demetrius egetom temunodis gudik tefü valans e 
tefü verat it. I obs temunobs atosi, e sevols, 
das temunod obsik binon verätik. 

Mutob penön ole mödikosi, ab no vilob penön ole 
me nig e pen. 

Spelob ad logön suno oli. Täno ospikobs mudöfo 
odes. 

Püd binonöd lü ol! Flens glidons oli. Glidolöd 
flenis, alanis patiko! 

PENED DE IUDAS 

Iudas: hidünan de Yesus: Kristus ä blod ela 
Iacobus, väläbes, kels pesaludükons fa God: Fat 
e pekipedons pro Yesus: Kristus. 

Miser, püd e löf binonsöd lü ols bundaniko! 

O palöfölans! bi nu steifob mu fefo ad penön 
oles dö beat kobädik obsik, lecedob osi 
zesüdiki ad penön oles stigädami, efe das 
mutols komipön pro lekred fifümiko saludanes 
pelovegivöl. 

Ibä mens anik enüdranons smugo, kels ya 
peregistarons sis lunüp ad pacödetön, 
nen-Godans, kels migebons benädi Goda obsik ad 
nestön e noädons Mastali teik ä Söli obsik: 
Yesus Kristus. 

Nu vilob memükön olis, du ya sevols fifümiko 
atosi valik, das Söl, posä esavom pöpi okik se 
Lägüptän, epäridükom pos atos utanis, kels no 
älekredons; 

ed ekipedom silananis, kels no ekälälons reigi 
oksik, e kels elüvons lödöpis lönik oksik, pro 
cödetam tü del gretik pö dag in jänäds 
laidüpik; 

äsä i els Sodoma e Gomorra, e zifs zü ons 
topöls, kels leigoäsä ons edunons nepuedi, ed 
efölons ledesiris tanatik mida; us binons as sams 
pöna me fil laidüpik. 

Ön mod ot i ons, in drimäl oksik, vo miotons 
midi oksik, nedemons diniti e lunofons gloris. 

Silanal: Michael nu, kel feiton ko diab dö koap 
ela Moyses, no äkünon ad sagön cödoti 
slänöl, ab äsagon «Söl pönomöd oli»! 

Ons nu slänons utosi, kelosi no sevons, e me 
utos, kelosi, äsä nims nentikälik, sevons nato, 
päridükons onis it. 

Vi! lü ons, ibä ebevegons vegi ela Cain, 
ädesirölo mesedi, esuimons pölagoli ela Balaam, 
ed epäridikons dub todäl äsä ut ela Corach. 

Etans binons jemodastens pö löfafideds olsik, 
kefidedans nenplafik, kels bälätons okis it; 
binons lefogs nenvatik dub viens pazimoföls; 
binons bims ün fluküp nen fluks, kels edeadons 
telna e pesäplanons; 

binons levefs vutik mela, kels löpiojedons as 
sköm jemodis oksik; binons stels zivegöl, pro 
kels tops dagikün pakipedons laidüpio. 

Dö etans, i Henoch: velidan de el Adam, esagom 
profetölo: «Ekö! Söl ekömom ko milats saludik 
okik, 

ad cödön valanis, ed ad pönön nen-Godanis 
demü vobods nen-Godik valik, kelis eduinons 
nen-Godiko, e demü vöds groböfik valik, kelis 
ons, as sinans nen-Godik, espikons ta om». 

Etans binons murölans, kels plonons fäti oksik, 
kels dajäfons ma ledesirs oksik, kelas mud spikon 
pleidülo, e kels flätons votanis, kelis vilons 
frutidön okes. 

Ab ols, o palöfölans! memidolsöd vödis, kelis 
büikumo paostolans Söla obsik: Yesus Kristus 
espikoms oles, 

ibä äsagoms oles: «Ün dels lätik kofans 
obinons, kels okondötons ma ledesirs sinik lönik 
oksik». 

Atans binons utans, kels deteilons okis, binons 
mens sänsüelik, kels no labons Lanali. 

Ab ols, o palöfölans! lebumolsöd olis in lekred 
mu saludik olsik; plekolsöd in Saludalanal! 

Kipedolsöd olis in löf Goda, spetölo miseri 
Söla obsik: Yesus Kristus ad lif laidüpik! 

Sio keliedolsöd ko utans, kels dotons! 

Savolsöd boso ko dred onis dub tirön onis se 
fil, bi mutols igo hetön kloti dub dun midik 
pemiotöli. 

Lü om, kel fägom ad neletön, das tifalols, ed 
ad pladön olis neblamiko e ko yub lo glor omik, 

lo God balik, Saval obas dub Yesus: Kristus, Söl 
obsik, glor, e mayed, e näm, e nämäd binonsöd 
bü laidüp, e nu e laidüpio! So binosös! 

PAOKALÜP DE IOANNES 

KAPIT : I 

Dasevädükam Yesusa: Kristus, keli God egevom 
ome, ad jonön dünanes okik utosi, kelos ojenon 
suniko, e keli dub silanan okik, keli elesedom 
demü atos, enunom hidünane okik: Ioannes. 

Atan esevädükom vali, keli elogom dö vöd Goda 
e dö temunod tefü Yesus: Kristus. 

Beatik utan binon, kel loreidon, ed utans, kels 
lilons vödis profetama, e kels demons utosi, 
kelos pepenon in at; ibä tim binon nilik. 

Ioannes komotes in Lasiyän: benäd e püd 
binonsöd lü ols de om, kel binom, ed äbinom, ed 
obinom, de lanans vel, e kels binons fo tron omik, 

e de Yesus: Kristus, temunan fiedik, balid-motäb 
se deadans ä plin regas tala; de om, kel esavom 
obis de sinods obsik dub blud okik, 

e kel evedükom obis regäni e kultanis pro God ä 
Fat okik. Lü om glor e nämäd ai binonsöd 
laidüpio! So binosös! 

Ekö! kömom me lefogs, log alik ologon omi, ed i 
utans, kels edusteigoms omi. Tribüts valik tala 
olügodons demü om. Si! so binosös! 

«Binob el Alpha ed el Omega» [prim e fin] Söl: 
God sagom: «om, kel binom ed äbinom, ed obinom, 
Valanämädal». 

Ob, Ioannes, hisvist olsik ä kekompenan olsik pö 
dränäl, e regam, e sufäl in kobäd ko Yesus: 
Kristus, äbinob su nisul: Patmos demü vöd Goda 
e temunod tefü Yesus: Kristus. 

Ven äbinob seimna tü del Söla [sudel] in on in 
stäat, älilob po ob vögi so laodiki äsä uti 
posuna, 

kel äsagom: »Penolöd utosi, kelosi logol ini 
buk e sedolöd oni lü komots vel: Ephesus, 
Smyrna, Pergamum, Thyatira, Sardis, Philadelphia e 
Laodicea». 

Ad atos ägüflekob obi ad logön, kiöpao vög 
äkömon, e ven igüflekob obi, älogob 
litikipianis goldik vel, 

e zänodü litikipians vel eki labü logot Sona 
mena, peklotöla me klot jü futs dolagöl, e kela 
blöt pizönon me zönül goldik; 

kap e herem omiks äbinons vietiks, äsä lain 
nifavietik; logs äsümons ad filaflam, 

futs omik äsümons, äsva äbinons de bronsöt in 
furnod peglütöl, e vög omik äbinon äsä 
lenoid vatas mödik; 

nam detik omik äkipon stelis vel, e se mud omik 
gläv telkötik japik äkömon, e logot omik 
äbinon äs ut sola, ven nidon mu nämöfiko. 

Älogölo omi, ädofalob, äsva ideadob, foi futs 
omik; äseitom ye nami detik sui ob, ed äsagob: 
«No dredolöd! binob balidan ä lätikan, 

e lifölan; äbinob deadik, ed elifikob, ekö! ai 
lifob laidüpio, ed ob dalabob kikis e deada e 
disvola. 

Penetolöd kludo utosi, kelosi elogol, e kelos 
ojenon poso! 

Klän stelas vel, kelis elogol in nam detik obik, 
e litikipianas goldik vel atos binon: stels vel 
binons silanans komotas vel, e litikipians vel 
binons komots vel». 

KAPIT : II 

«Penolöd silanane komota di Ephesus: Atosi om 
spikom, kel kipom stelis vel in nam detik okik, 
kel zivegom zänodü litikipians goldik vel: 

Sevob vobodis olik, vobi töbik olik, sufäli 
olik, i das no kanol sufälön badanis, das 
eblufol utanis, kels sagoms, das binoms 
paostolans, ab no binoms utans, e das eplakol, das 
binoms lugans; 

binol sufälik, ed esufälob mödiki demü nem 
obik, nes fenikön. 

Ab labob dodi ta ol, das eklemol löfi balid olik. 

Betikolöd nivodi löpik, de kel efalol, 
votükolöd meugi olik e dunolöd vobodis ettimik! 
If no, tän kömob lü ol e sumob litikipiani de 
top onik, pläsif lecenol. 

Ab labol dini gudik bal, das hetol vobodis elanas 
di Nicolaus, kelis i ob hetob. 

Utan, kel labon lilis, lilonöd utosi, kelosi 
Lanan sagon komotes: Utane, kel vikodon, ogivob ad 
fidön de lifabim, kel binon in parad Goda. 

Penolöd silanane komota di Smyrna: Atosi om 
spikom, kel binom balidan ä lätikan, kel äbinom 
deadik, ed evedom lifik: 

Sevob vobodis olik, e dränäli, e pöfi (ab binol 
liegik), e släni utanas, kels sagons, das binons 
yudans, e kels no binons utans, ab sünagog diaba. 

No dredolöd demü utos, kelosi omutol sufön! 
Ekö! diab ojedom ananis olas ini fanäböp, dat 
pablufolsös! ed olabols dränäli dü dels deg. 
Binolöd fiedik deadio! tän ogivob ole kronüli 
lifa. 

Utan, kel labon lilis, lilonöd utosi, kelosi 
Lanan sagon komotes: Utan, kel vikodon, no olabon 
dämi sekü deadam telid. 

Penolöd silanane komota di Pergamum: Atosi om 
spikom, kel labom glävi telkötik japik: 

Sevob vobodis olik, ed utöpi, kö lödol, kö 
tron diaba binon. Ekipedol fümiko nemi obik, e no 
änoädol lekredi in ob, igo no dü dels, ün kels 
el Antipas: temunan fiedik obik pedeidom lä ol, 
kö diab lödom. 

Ab labob dodis anik ta ol, sevabo, das labol us 
menis, kels bleibons slopön lejoni di Balaam, kel 
ätidom ele Balac ad seitön joikastoni lo cils 
Yisraeläna: fid sakrifota mita e nepuedam. 

Somo labol i pösodis, kels slopons lejoni elanas 
di Nicolaus. 

Votükolöd kludo meugi olik! If no, tän kömob 
suno lü ol ed okomipob ta ons me gläv muda obik. 

Utan, kel labon lilis, lilonöd utosi, kelosi 
Lanan sagon komotes: Utane, kel vikodon, ogivob 
bosi manada peklänedöl; i ogivob one gronastoni 
vietik, e su gronaston at nem nulik pepenon, keli 
nek sevon, äsä utan, kel geton oni. 

Penolöd silanane komota di Thyatira: Atosi Son 
Goda sagom, kel labom logis äsä filaflamis, e 
futis, äsva binons de bronsöt: 

Sevob vobodis olik, löfi olik, lekredi olik, 
benodis olik, e sufäli olik; e vobods lätik olik 
binons gudikums ka büiks. 

Ab labob dodi ta ol, das letol jäfön vomi 
Iezabel, kel nemof oki it jiprofetani, e kel tidof 
dünanes obik, e bätodof onis ad nepuedön ed ad 
fidön miti lugodes pesakriföli. 

Egevob ofe timi ad lecenön, ab no vilof deflekön 
oki de nepued. 

Ekö! ojedob ofi sui bed, ed odränälob utanis, 
kels odulteroms ko of, if no deflekoms okis de 
vobods ofik, 

e cilis ofik odeidob. Somo komots valik osevons, 
das ob binob utan, kel zamob roinis e ladälis, ed 
obläfob alane olas ma vobods onik. 

Oles, votanes in Thyatira, kels no dunols ma lejon 
ofik, e kels no sevols dibätis diaba (äsä nemoy 
atis); oles sagob: No ofledob olis me bligäd 
votik; 

kipedolsöd te utosi, kelosi labols, jüs kömob! 

Utane, kel vikodon e demon jü fin vobodis obik, 
ogevob nämädi löpü nets, 

ed obäläton onis me staf ferik; podäbreikons 
äsä gefs taimik; nämädi kelik i ob egetob de 
Fat obik; 

ed ogivob one gödasteli. 

Utan, kel labon lilis, lilonöd utosi, kelosi 
Lanan sagon komotes»! 

KAPIT : III 

«Penolöd silanane komota di Sardis: Atosi om 
spikom, kel labom Lananis vel Goda, e stelis vel: 
Sevob vobodis olik; labol repüti, das lifol, e 
binol deadik. 

Galolöd, e nämükolöd reti, kel odeadon! Ibä 
etuvob, das vobods olik no binons lölöfiks lo 
God obik. 

Memolöd nu, vio egetol ed elilol vödi; 
kipedolöd oni e lecenolöd! If no galikol, 
okömob lü ol äsä tifan; e no sevol, tü düp 
kinik okömob lü ol. 

Ab labol in Sardis pösodis nemödik, kels no 
emiotons klotis oksik. Ozivegons ko ob in klots 
vietik, bi digädons atosi. 

Utan, kel vikodon, pokloton so in klots vietik, e 
no oduliunob nemi onik in buk lifa; olekoefob ye 
nemi onik lo Fat obik e lo silanans omik. 

Utan, kel labon lilis, lilonöd utosi, kelosi 
Lanan sagon komotes! 

Penolöd silanane komota di Philadelphia: Atosi 
Saludal, Veratal, spikom, kel labom kiki de David: 
om, kel maifükom, e nek ofärmükon; om, kel 
färmükom, e nek omaifükon. 

Sevob vobodis olik. Ekö! ekälälob, das yan 
maifon lo ol, keli nek kanon färmükön; ibä, do 
labol nämi pülik, ekipedol vödi obik e no 
enoädol nemi obik. 

Ekö! lovegivob ole ananis se sünagog diaba, kels 
lesagons, das binons yudans, e kels no binons 
utans, ibä lugons osi. Ekö! okodob, das 
prostärnons foi ol; osevons, das elöfob oli. 

Bi ekipedol fiedo büdi ad sufälön ma sam obik, 
i ob okipedob oli ed osavob oli se blufod, kel 
okömon love vol lölik ad blufodön belödanis 
taleda. 

Kömob suno. Dakipolöd utosi, kelosi labol, dat 
nek desumonös kronüli olik! 

Utani, kel vikodon, ovedükob kölümi in tem Goda 
obik, e neföro olüvon oni; openob sui on nemi 
Goda obik, e nemi zifa Goda obik: Hierusalem 
nulik, kel odonikon se sül Goda obik, e nemi 
nulik oba. 

Utan, kel labon lilis, lilonöd utosi, kelosi 
Lanal sagon komotes! 

Penolöd silanane komota di Laodicea: Atosi Zepal, 
Temunal fiedik ä veratik, Jafäb balid jenotema 
Goda, spikom: 

Sevob vobodis olik, sevob, das binol ni koldik ni 
hitik. Iviloböv, das binol u koldik u hitik. 

Bi nu binol nelanälik; ni hitik ni koldik, 
ospukob oli se mud obik. 

Bi sagol: Binob liegik, peliegükob, no labob defi 
bosa; no sevol, das ga binol miserabik e yamabik, 
e pöfik, e bleinik, e nüdik; 

so konsälob ole ad remön de ob goldi in fil 
perafinüköli ad vedön liegik, e klotis vietik 
ad palenükön, dat jemod nüda olik no 
notikonös, e nugveti, ad nugvetön me at logis 
olik, dat logolös! 

Kelis löfob, utanis pönob e lepönob; binolöd 
kludo zilik e lecenolöd! 

Ekö! stanob len yan e nokob. If ek lilon vögi 
obik e maifükob yani, tän onükömob lä on, 
osänedob ko on, ed osänedon ko ob. 

Utani, kel vikodon, okoedob seadön ko ob sui tron 
obik, leigoäsä i ob evikodob, ed eseidob obi lä 
Fat obik su tron omik. 

Utan, kel labon lilis, lilonöd utosi, kelosi 
Lanan sagon komotes»! 

KAPIT : IV 

Pos atos, ekö! älogob yani maifik in sül, e 
vög balid, keli ilielob spikön lü ob ko vög so 
laodik äsä ut posuna, äsagon: «Xänolöd isio! 
ed ojonob ole utosi, kelos muton jenön pos 
atos». 

Sunädo äreafob ini stäat, ed ekö! in sül tron 
ästanon, e su tron balan äseadom, 

ed om, kel äseadom su on, äsümom ad yaspid e 
karneol, e zü tron reinabob äbinon, kel äsümon 
ad smaragoin. 

Zü tron trons teldegfol ädabinons, e su trons 
teldegfol at bäldikünans teldegfol äseadoms, 
kels piklotoms in klots vietik, e kels älaboms 
kronis su kaps. 

De tron leklärastrals, vögs e tonäratonäts 
äsejutons, e fo tron lampads flamöl vel 
äfilons; ats binons lanans vel Goda. 

Fo tron bos, äsä mel glätik, ad kristad 
sümöl, ädabinon. E zänodü tron, e züo zü 
tron nims fol äbinons, kels äfulons föfo e 
pödo me logs. 

Nim balid äsümon ad leon, telid ad bubül, kilid 
älabon logodi äsä uti mena, e folid äsümon ad 
kvil flitöl. 

Al nimas fol älabon flitämis mäl, ed äfulon 
züo e nino me logs. Nenropo dü del e neit 
äsagons: «Saludik, saludik, saludik Söl: God, 
Valanämädal binom. Om, kel äbinom, e binom, ed 
obinom». 

E ven nims ägevons glori, stimi e dani ome, kel 
seadom su tron, kel ai lifom laidüpio, 

bäldikünans teldegfol ädofaloms loi om, kel 
seadom su tron, ed äprostärnoms foi om, kel ai 
lifom laidüpio, ed ädojedoms kronis oksik foi 
tron, äsagölo: 

«O Söl ä God obsik! digädol ad getön glori, 
stimi e nämi, ibä ejafol levali; sekü vil olik 
ädabinon e pijafon». 

KAPIT : V 

Älogob in nam detik oma, kel äseadom su tron, 
buki plödo e nino pibepenöli, kel pisnilon me 
snils vel. 

Ed älogob silanani nämädik, kel ävokon me vög 
laodik: «Kim digädom-li ad maifükön buki ed ad 
breikön snilis vel ona»? 

E nek in sül, u su taled, u dis taled äfägom ad 
maifükön buki ed ad logön in on. 

Ed ädrenob vemo, bi nek pälecedom digädik ad 
maifükön buki, ed ad logön in on. 

E bal bäldikünanas äsagom obe: «No drenolöd! 
Ekö! leon se tribüt: Iuda, sprotan de David, 
evikodom, sodas kanom maifükön buki e snilis vel 
ona». 

Tän älogob zänodü tron e nims fol, e zänodü 
bäldikünans hijipüli, kel älabon logoti, äsva 
pipugom, älabom honis vel e logis vel; ats binons 
lanans vel Goda, kels pelesedons lü läns valik. 

Äföfiogolom ed älüsumom buki se nam detik oma, 
kel äseadom su tron. 

E ven ilüsumom buki, nims fol e bäldikünans 
teldegfol äprostärnons loi hijipül, alan labü 
hap e köps goldik me boväl pifulüköls, ats 
binons pleks saludanas, 

ed äkanitons hümi nulik ed äsagons: «Binol 
digädik ad lüsumön buki, ed ad breikön snilis 
onik, ibä pepugol, ed eremol pro God obsik tä 
blud olik menis tribütas, pükas, pöpas e netas 
valikas, 

ed evedükol onis regis e kultanis pro God obsik, 
ed oreigons su taled». 

Älülogob, ed älielob sagön silananis mödik 
zü tron, e nimis, e bäldikünanis, num onas 
äbinon degmils degmilatas e mils milatas, 

ko vög laodik: «jipül pepugöl digädom ad 
getön nämädi, liegi, sapi, nämi, stimi, glori 
e lelobi»! 

Ed älielob sagön jafoti alik, kel binon in sül, 
su taled, dis taled e su mel, e vali, kel binon in 
on: «Lü om, kel seadom su tron, e lü Jipül 
lelob, stim, glor, e näm ai binonsöd 
laidüpio»! 

E nims fol äsagons: «So binosös»! e 
bäldikünans äprostärnoms. 

KAPIT : VI 

Tän älogob, das Jipül ämaifükom bali snilas 
vel, ed älielob sagön bali nimas fol me vög 
tonärik: «Gö»! 

Älülogob, ed ekö! jevod vietik ädabinon; ed 
utan, kel äseadom su on, älabom cari, ed ome 
kronül pägivon; äbitom as vikodan ad vikodön 
nog mödikumo. 

Ven ämaifükom snili telid, älielob sagön nimi 
telid: «Gö»! 

E jevod votik äsüikon, kel äbinon filaredik; ed 
utane, kel äseadom su on, fäg pigevon ad 
mosumön püdi de taled, dat mens deidonsöd odis! 
Ome gläv gretik pägivon. 

Ven ämaifükom snili kilid, älielob sagön nimi 
kilid: «Gö»! Älülogob, ed ekö! jevod blägik 
ädabinon; ed utan, kel äseadom su on, älabom in 
nam okik vätömi. 

E se zänod nimas fol älilob äsä vögi, kel 
äsagon: «Grenamaf bal vuita tä denar bal, e 
grenamafs kil hoda tä denar bal! No dämükolöd 
leari e vitidi»! 

Ven ämaifükom snili folid, älilob vögi nima 
folid, kel äsagon: «Gö»! 

Älülogob, ed ekö! jevod faalik ädabinon, ed 
utan, kel äseadom su on, pänemon: Deadalanan, e 
disvolanef äsökon omi. Ed ones nämäd pigevon, 
ad päridükön foldili bal belödanas taleda dub 
gläv, dub faem, dub peideim, e dub nims sovadik. 

Ven ämaifükom snili lulid, älogob dis latar 
lananis utanas, kels pideidons demü vöd Goda, e 
demü temunods, kelis ilekoefons. 

Ävokons me vög laodik: «Lio lunüpo nog, o Söl 
saludik ä veratälik! onedunol-li ad gidükön 
obis, ed ad vinditön bludi obsik utanes, kels 
lödons su taled»? 

Ed alane onas klot vietik pägivon, ed ones 
päsagos ad stebedön takediko nog dü brefüp, 
jüs num zesüdik kedünanas e svistanas onsiks, 
kels leigo äsä ons ämutons padeidön, 
püdageton. 

Ven ämaifükom snili mälid, älogob, das 
taladrem vemik ädavedon; sol ävedon blägik 
äsä sak herik, e mun lölik ävedon bludaredik. 

Stels sila äfalons sui tal, äsä figabim dub 
vien nämöfik pelemufüköl dejedon flukis 
nemadik okik. 

Sil äyilidon, äsä buk, kel panürölon, e bels 
e nisuls valiks pämotirons de tops oksik. 

E regs tala, cädans, lebüdans, liegans, 
nämädans, e slafans e lelivans valiks 
äklänedons okis in lekevs e slitods belas, 

ed äsagons beles e klifes: «Falolsöd sui obs, e 
klänedolsöd obis demü om, kel seadom su tron, e 
demü lezun Jipüla! 

Ibä del gretik lezuna omsik kömon, kin üfo 
okanon-li laidälön»? 

KAPIT : VII 

Pos atos äloegob stanön su guls fol taleda 
silananis fol, kels ädakipons vienis fol tala, 
dat ni su län, ni su mel, ni ta bim seimik vien 
ölebladonös! 

Ed äloegob süikön lofüdao silanani votik, kel 
älabon snili Goda lifik. Ävokädon me vög 
laodik lü viens fol, keles fäg pigevon ad 
dämükön läni e meli: 

«Dämükolsöd ni läni, ni meli, ni bimi, büä 
emäkobs me snil dünanis Goda obsik su floms 
onsik»! 

Tän älelilob numi utanas, kels pimäkons me 
snil: mens baltumfoldegfolmil se tribüts valik 
cilas Yisraeläna pimäkons me snil. 

Se tribüt di Iuda degtelmil, se tribüt di Ruben 
degtelmil, se tribüt di Gad degtelmil, 

se tribüt di Aser degtelmil, se tribüt di 
Nephthali degtelmil, se tribüt di Manasses 
degtelmil, 

se tribüt di Simeon degtelmil, se tribüt di Levi 
degtelmil, se tribüt di Issacher degtelmil, 

se tribüt di Zabulon degtelmil, se tribüt di 
Ioseph degtelmil, se tribüt di Benjamin degtelmil 
pimäkons me snil. 

Pos atos äloegob stanön lo tron Goda e lo Jipül 
lemödi so gretiki menas de nets, tribüts, pöps 
e püks valiks, das nek äkanon numön onis; 
piklotons in klots vietik, ed älabons pamatuigis 
in nams oksik. 

Ävokädons me vög laodik: «Beat binonöd lü 
God obsik, kel seadom su tron, e lü Jipül»! 

E silanans valik ipladons okis stanölo züo zü 
tron, bäldikünans e nims fol, äprostärnons su 
logods oksik lo tron ed äleplekons Godi, 

äsagölo: «So atos binonöd! Lelob, glor, sap, 
dan, stim, näm e nämäd ai dutonsöd lü God 
obsik laidüpio»! 

Bal bäldikünanas äprimom spikami, ed äsagom 
obe: «Utans, kels peklotons me klots vietik, kins 
binons-li e kiöpao ekömons-li»? 

Äsagob ome: «O söl! sevol osi». Ed äsagom 
obe: «Atans binons utans, kels ekömons se 
dränäl gretik; elavons klotis oksik ed 
evietükons onis me blud Jipüla. 

Demü atos dabinons lo tron Goda, e dünons omi 
dü del e neit in tem omik; ed om, kel seadom su 
tron, oregulom ones tänadis. 

Leneföro ofaemons ud osoafons; ni vam sola, ni 
hit alseimik odrefons onis; 

ibä Jipül, kel binom zänodü tron, obälätom 
onis ed odugom onis lü fons vatas lifa. E God 
odekluinom drenis valik de logs onsik». 

KAPIT : VIII 

Ven Jipül ämaifükom snili velid, stil ädavedon 
in sül dü za düp lafik. 

Älogob silananis vel, kels ästanons lo God, e 
posuns vel pägivons ones. 

Tän silanan votik äkömon ed äpladon oki ko 
bovälaskal goldik stanölo nilü latar, ed one 
boväl mödik pägivon, ad paseitön pro pleks 
saludanas valik sui latar goldik, kel äbinon fo 
tron. 

E smok boväla älöpikon se nam silanana pro 
pleks saludanas lü God. 

Tän silanan äsumon bovälaskali, äfulükon oni 
me fil latara, ed äjedon oni sui tal; e lenoid, 
tonär, leklär e taladrem ädavedons. 

E silanans vel, kels älabons posunis vel, 
äblümükons okis ad posunön. 

Balidan äposunon; e gräl e fil, pemigöls ko 
blud, ädavedons, e päjedons sui tal. Kildil bal 
gluna äfefilon, kildil bal bimas äfefilon, e yeb 
grünik valik äfefilon. 

Silanan telid äposunon; e bos äsümöl ad bel 
gretik filöl päjedon ini mel, e kildil bal mela 
ävedon blud, 

kildil bal jafotas liföl in mel ädeadon, e 
kildil bal nafas änafädons. 

Silanan kilid äposunon; e se sil stel gretik 
äfalon, äsä flamot, sui kildil bal flumedas e 
sui vatafons. 

Stel et pänemon Basänt, e kildil bal vatas 
ävedon basänt, e mens mödik ädeadons dub vat 
et, bi ibiedikon. 

Silanan folid äposunon; e kildil bal sola, kildil 
bal muna e kildil bal stelas pädäflapons, dat 
kildil bal onas ödagikonös, e del mö kildil bal 
no ölitonös, e leigoso neit! 

Tän äloegob ed älielob flitön in zänod sila 
kvili, kel ävokädon me vög laodik: «Vi! vi! 
vi! lü belödans taleda demü posunaton retik de 
silanans kil, kels nog oposunons»! 

KAPIT : IX 

Silanan lulid äposunon. Äloegob falön steli de 
sil lü tal, ed one kik fonäda gufura pägivon. 

Ämaifükon fonädi gufura, e smok älöpikon se 
fonäd, äsä smok de furnod gretik. Sol e lutem 
pädagükons dub smok fonäda. 

E se smok et carads äkömons sui taled, ed ones 
fäg pigevon, keli skorpions taleda labons. 

Ones päbüdos ad no dämükön yebi, ni kebis, ni 
bimis, ab te menis ut, kels no älabons su floms 
oksik snili Goda. 

Ones no nämäd pägevon ad deidön onis, ab sio 
ad tomön onis dü muls lul. E dol, keli kodons, 
sümon ad ut skorpiona, if stegülon meni. 

Ün dels et mens osukons deadi, ab no otuvons oni; 
odesirons ad deadön, ab dead defugon de ons. 

Carads älogotons äsä jevods krigio pevaföls, 
su kaps oksik älabons äsvo kronülis binü gold, 
logods onsik äsümons ad uts menas, 

älabons heremi äsä uti vomas; tuts onsik 
äbinons äsä uts leonas, 

älabons äsvo blötaharnadis ferik, e noid 
flitämas onsik äsümon ad vabs mödik ko jevods 
pebefimädöls, kels setevons krigio, 

älabons göbis e stigämis äsä utis skorpionas; 
ed in göbs onsik fäg ädabinon ad dämükön 
menis dü muls lul. 

Älabons as cif silanani gufura; nem onik in 
hebrey binon: Abaddon, ed in Helänapük: Apollyon 
(= distukan). 

El vi! balid nu epasetikon; ekö! els vi! tel nog 
okömons. 

Silanan mälid äposunon. Ed älilob vögi bal, 
kel äkömon se guls fol latara goldik fo God; 

at äsagon silanane mälid labü posun: 
«Livükolöd silananis fol, kels pefimatanons lä 
flumed gretik: Euphrates»! 

Tän silanans fol pälivükons, kels pikipons 
blümo jü düp, del, mul e yel, kü ödeidonsös 
kildili bal menas! 

Num kavidanas, me kels milits äbinädons, 
äbinon: teldegmilna degmil. Älielob nunön numi. 

So älogob visiono jevodis ed utanis, kels 
äseadoms su ons; äpoloms harnadis filaredik, 
hüasenakölik e sulfinakölikis; kaps jevodas 
äsümons ad kaps leonas, e se muds onsik fil, 
smok e sulfin äkömons. 

Dub tomods kil at, fil, smok e sulfin, kels 
äkömons se muds onsik, kildil bal menas 
pädeidon. 

Ibä nämäd jevodas äbinon in muds e göbs 
onsiks; ibä göbs onsik äsümons ad sneks labü 
kaps, e me ats äkodons dämi. 

E mens retik; utans, kels no pideidons dub tomods 
et, no ädeflekons okis de vobots namas oksik; ab 
äbleibons kultön diabis e lugodis goldik, 
largentik, kuprinik, stonik e boadikis, kels 
kanons ni logön, ni lilön, ni golön; 

i no äklemons sasenis oksik, ni magivadrinedis, 
ni nepuedi, ni tifi. 

KAPIT : X 

Äloegob donikön se sül silanani nämik votik, 
pivilupöl in lefog; sus kap onik reinabob 
äbinon, logod onik äsümon ad sol, e lögs onik 
ad kölüms fila; 

in nam okik äkipon bukili pimaifüköl. Äpladon 
futi detik okik sui mel, e nedetiki sui län, 

ed ävokädon me vög laodik, soäsä leon roron. 
E ven ävokädon, tonärs vel ävögons. 

Ven tonärs vel äspikons, ävilob penetön 
päspikölosi; ab älielob sagön vögi se sül: 
«Snilolöd utosi, kelosi tonärs vel äsagons, ab 
no penetolöd osi»! 

E silanan, keli äloegob stanön su mel e su län, 
ätovon nami detik okik lü sül, 

ed äyulon nämätü om, kel lifom laidüpio, e 
kel ejafom süli ko val, kel binon in on, tali ko 
val, kel binon su on, e meli ko val, kel binon in 
on: «Tim no plu obinon; 

ab ün dels, ün kels silanan velid ovögon, ven 
oposunon, müster Goda pufölon, keli enotükom 
hidünanes okik, profetanes». 

E vög, keli ililob de sül, äspikon dönu lü ob 
ed äsagon: «Gö! sumolöd buki pemaifüköl, 
keli silanan, kel stanon su mel e su län, labon 
in nam». 

Tän ägolob lü silanan ed äsagob one ad givön 
obe bukili. Äsagon obe: «Sumolöd oni, e 
fifidolöd oni! obinon biedik in bälid olik, ab 
svidik äsä miel in mud olik». 

Äsumob kluo bukili se nam silanana, ed äfifidob 
oni, ed äbinon in mud obik so svidik äs miel; ab 
ven ififidob oni, ävedon biedik in bälid obik. 

Tän äsagoy ob_-e: «Mutol dönu profetön lü 
pöps e nets e püks e regs mödiks». 

KAPIT : XI 

Nu rid, kel äsümon ad staf, pägivon obe, ko 
vöds: «Löädolöd! e mafolöd temi Goda, 
latari, ed utanis, kels kultons us! 

Ab pläolöd foyadi plödik tema; no mafolöd oni! 
ibä at pelovegivon paganes, kels obestepons zifi 
saludik dü muls foldegtel. 

Ed ogevob temunanes tel oba pöti ad profetön, 
peklotölo in lügodaklotem, dü dels 
balmilteltummäldeg. 

Atans binoms lears tel e litikipians tel, kels 
stanoms lo Söl taleda. 

If ek vilon blinädön omes badi, tän fil kömon 
se muds omsik, e konsumon neflenis omsik. If ek 
vilon blinädön omes badi, tän muton padeidön. 

Laboms nämädi ad färmükön sili, sodas no 
reinos dü dels, ün kels profetoms; i laboms 
nämädi ad ceinön vatis ad blud, ed ad tomön 
läni me tomods valasotik so suvo, äsä viloms. 

E ven ufidunoms temuni oksik, tän lunim 
osükömon se gufur, okrigon ta oms, okonkeron 
omis, ed odeidon omis. 

Funs omsik oseatons su piad zifa gretik, kel 
panemon nevoiko: Sodoma e Lägüptän, kö i Söl 
omas pekrodom. 

E mens pöpas, tribütas, pükas e netas 
valasotikas oloegons seatön funis omsik dü dels 
kil e lafik, e no oletons, das pasepülons. 

E belödans taleda ofredons tefü oms, ozelons, ed 
osedons odes legivotis, bi profetans tel et 
itomoms belödanis taleda. 

Pos dels kil e lafik lifalanan de God äkömon ini 
oms, ed ästanoms su futs oksik; e dred gretik 
ädavedon pö utans, kels älogons osi. 

Äliloms täno vögi laodik se sül, kel 
ävokädon lü oms: Löpikolsöd isio! id in lefog 
älöpikoms sülio, du neflens omsik älogons 
omis. 

Ün düp ot taladrem vemik ädavedon, e degdil bal 
zifa ädofalon, e mens velmil pädeidons dub 
taladrem et, e votans ävedons vemo drediks, ed 
äjonülons stimi Gode süla. 

So el vi! telid epasetikon. Ekö! el vi! kilid 
okömon sunädo». 

Nu silanan velid äposunon, ed in sül vögs 
laodik ätonons, kels äsagons: «Regän vola 
evedon regän Söla obsik e Kristusa omik. Oreigom 
ai laidüpio». 

E bäldikünans teldegfol, kels seadoms su trons 
lo God, äprostärnoms ed äleplekoms Godi, 

äsagölo: «Danobs oli, o Söl: God ä 
Valanämädal! kel binol, e kel äbinol, das 
elasumol nämädi gretik olik ed eprimol regami. 

Pöps äzunikons, ab zun olik äkömon e tim ad 
cödön deadanis, ed ad mesedön dünanis olik, 
profetanis, saludanis, ed utanis, kels 
dalestümons nemi olik, e smalikanis e gretikanis, 
ed ad päridükön utanis, kels epäridükons 
taledi». 

Tän in sül tem Goda ämaifikon, e 
büdedastonabog in tem omik ävedon logädik; e 
leklärs, e vögs, e tonärs, e taladrem, e gräls 
mu gretiks ädavedons. 

KAPIT : XII 

Milagamal gretik pälogon len sil: vom pevilupöl 
me sol, dis futs ofik mun äbinon, su kap älabof 
kronüli stelas degtel. 

Ägrodof ed äluvokädof, bi älabof doledis sekü 
motam. 

E mal votik len sil pälogon. Ekö! drak filaredik 
gretik, kel älabom kapis vel e honis deg, e su 
kaps okik diadis vel; 

göb omik ämotiron kildili bal stelas sila, ed 
äjedom onis sui taled. Drak ästanom fo vom, kel 
primikof ad motön, ad slugön cili, sosus 
pümoton. 

Ämotof soni, kel öbälätom netis valik ko staf 
ferik; e cil ofik pädugom spido lü God e tron 
omik. 

Vom äfugof lü däsärt, kö top piblümükon ofe 
fa God, ad kosidön us dü dels 
balmilteltummäldeg. 

Tän in sül komip ädavedon; Michael e silanans 
omik äkomipoms ta drak, e drak i äkomipom ko 
silanans okik, 

ab atans no äbinoms saidiko nämiks, e no 
älaboms plu topi in sül. 

Drak gretik, snek vönik, kel panemom diab ä 
Satanas, bätodan volanefa lölik, päjedom sui 
taled, e silanans omik ko om. 

Ed älilob vögi laodik in sül, kel äsagon: «Nu 
beat, e näm, e regän Goda obsik, e nämäd 
Kristusa omik ekömons; ibä kusadan svistas 
obsik, utan, kel äkusadom onis dü del e neit lo 
God obsik, pedojedom. 

Ons ekonkerons omi dub blud Jipüla e vöd 
temunodas oksik; eklemons löfi pro lif oksik 
deadamio. 

Fredolsöd kluo! o süls ed ols, kels stebols in 
ons! Vi! lü tal e lü mel! ibä diab edonikom lü 
ols in vut gretik, bi sevom, das labom timi te 
brefiki». 

Ven drak älogom, das pidojedom sui taled, 
äpöjutom vomi, kel imotof soni. 

E vome flitäms tel kvila gretik pägivons, ad 
flitön lü top in däsärt, kö ökosidof dü yel 
bal sa yels tel sa yel lafik plödü mögov sneka. 

E snek äjedom se mud okik, sökölo po vom, vati 
äsä flumedi, ad koedön ketränön ofi dub 
flumed. 

Ab tal äyufon vomi, ämaifükon oki, ed 
änüslugon flumedi, keli drak ijedom se mud okik. 

E drak äzunikom ta vom, ed ädegolom ad krigön 
ta votans dafamüla ofik, sevabo ta utans, kels 
fölons büdedis Goda, e kipedons temunodi tefü 
Yesus. 

Ästanob su sabajol mela. 

KAPIT : XIII 

Ed äloegob süikön se mel lunimi labü hons deg 
e kaps vel; su hons onik diads deg äbinons e su 
kaps onik nems blasfämik. 

Lunim, keli älogob, äsümon ad pantär, lögs 
onik äsümons ad uts bera, e mud onik ad mud 
leona. Drak ägevom one nämi okik, troni okik e 
nämädi gretik. 

Ed älogob, das bal kapas onik pivunon deidoviko, 
e vun deidovik onik päsaunükon. E volanef lölik 
ästunikon ed äsökon lunimi, 

ed äleplekon draki, bi igivom lunime nämi, ed 
äleplekon i lunimi, sagölo: «Kin sümon-li ad 
lunim, e kin kanon-li komipön ta on»? 

E lunime mud pägivon ad pleidülön ed ad 
blasfämön, e nämäd pägevon one ad dunön 
atosi dü muls foldegtel. 

Tän ämaifükon mudi okik ad blasfämön ta God, 
dubä äslänon nemi oma, steböpi oma, ed utanis, 
kels stebons in sül. 

I pädälos one ad krigön ta saludans, ed ad 
konkerön onis. One nämäd pägevon löpü 
tribüts, pöps, püks e nets valiks. 

E lödans valik taleda oleplekons oni, sotefä 
nems onas no pepenetons ini buk lifa Jipüla, kel 
pesakrifom bü fün vola. 

Utan, kel labon lilis, lilonöd! 

If ek dugom fanäbis lü fanäböp, tän i om 
pofanäböpom; if ek deidom me gläv, tän i om 
mutom padeidön me gläv. Pö atos sufäl e lekred 
saludanes sevädikons. 

Äloegob sükömön lunimi votik, nu se län; 
älabon honis tel, kels äsümons ad uts jipüla, 
ed äspikon, äsä drak. 

Äduinon nämädi valik lunima balid lo on. 
Äkodon, das taled lölik ed utans, kels 
äbelödons oni, äleplekons lunimi balid, kela 
vun deidovik pisaunükon. 

Äduinon milagis gretik, bi äkoedon donikön lo 
mens i fili se sil sui taled. 

Äbätodon belödanis taleda dub milags, kelis 
äduinon lo lunim sekü fäg one pigevöl; 
äslüdon belödanis taleda ad mekön magoti pro 
lunim, kel ilabon vuni gläva ed ibleibon lifön. 

One i fäg pigevon ad lanön magoti lunima, sodas 
magot lunima äprimon ad spikön, ed äkodon, das 
alutan, kel no äleplekon magoti lunima, 
pödeidon. 

I äkodon, das valanes: e smalikanes e gretikanes, 
e liegikanes e pöfikanes, e lelivanes e slafanes, 
mäk pägivon su nam detik u su flom onas, 

dat nek ökanonöv remön u selön, pläsif 
älabon mäki et, u nemi lunima, u numi nema onik. 

Is sap zesüdon. Utan, kel labon täläkti, 
kalkulonöd numi lunima! ibä binon num mena, e 
num onik binon: mältummäldegmäl. 

KAPIT : XIV 

Älülogob, ed ekö! su bel: Sion Jipül ästanom, 
e lä om mens baltumfoldegfolmil, su floms kelas 
nem oma ed ut Fata omik pipenons. 

Ed älilob se sül vögi, kel äsümon ad lenoid 
vatas mödik e tonära vemik; e vög, keli älilob 
äsümon ad ton hapas, kels päbepläyons fa 
hapans. 

Äkanitons kaniti nulik lo tron, lo nims fol e lo 
bäldikünans. E nek äkanon lärnön kaniti, 
pläs mens baltumfoldegfolmil, kels pilivioremons 
de taled. 

Atans binoms utans, kels no ekosädoms ko voms, 
ibä binoms virgiks. Binoms utans, kels sökoms 
Jipüli utöpo, kö golom. Peremoms se mens, 
binoms balidfluks pevälöl pro God e pro Jipül, 

e se muds omsik lug no kömon; binoms neblamabiks. 

Äloegob flitön silanani votik löpo in lutem; 
älabon gospuli laidüpik, keli äblinon valanes 
su taled, lü pöps, tribüts, püks, nets valiks. 

Äspikon me vög laodik: «Dredolsöd demü God, 
stimolsöd omi! ibä düp cödetama omik ekömon. 
Leplekolsöd Jafali süla, e tala, e mela, e 
vatafonas»! 

Silanan votik, silanan telid, äsökon oni ed 
äsagon: «Edofalof, edofalof jiel Babylon gretik, 
kel ebrietükof pöpis valik me vin dranäla 
nepuedik okik». 

E silanan votik, silanan kilid, äsökon onis, ed 
äsagon me vög laodik: «If ek leplekon lunimi e 
magoti onik, e lüsumon mäki sui flom u sui nam 
okik, 

tän odrinon vini lezuna Goda, keli no pemigöli 
enügifom ini köp zuna okik, e podatomon dub fil 
e sulfin lo silanans saludik e Jipül. 

E smok datoma onsik olöpikon laidüpio; utans, 
kels leplekons lunimi e magoti onik, ni dü del ni 
dü neit, olabons staudi anik, igo ifi ek te 
elüsumon mäki nema onik». 

Is sufäl saludanas fruton; utanas, kels kipedons 
büdedis Goda e lekredi in Yesus. 

Nu älilob vögi se sül, kel äsagon: «Penolöd! 
Beatiks deadans binons, kels deadons denu in 
Söl». «Si»! Lanan sagon, «takädonsös de 
töbs oksik e vobods onsik okegolons ko ons»! 

Älülogob, ed ekö! us lefog vietik ädabinon, e 
su lefog ek äseadom, kel äsümom ad Son mena; 
älabom su kap okik kroni goldik ed in nam okik 
fodüli japik. 

E se tem silanan votik äkömon, kel ävokädon me 
vög laodik lü om, kel äseadom su lefog: 
«Gebolöd fodüli olik, e klopolöd! ibä klopüp 
ekömon, klopot taleda binon madik». 

Tän om, kel äseadom su lefog ägebom fodüli 
okik su taled, e taled pädefodon. 

Dönu silanan äkömon se tem in sül; älabon i 
fodüli japik. 

E silanan votik äkömon de latar, kel älabon 
nämädi tefü fil, ed ävokädon me vög laodik 
lü silanan, kel älabon fodüli japik: «Gebolöd 
fodüli japik olik, e klopolöd bälemis vitida su 
taled! ibä bäls onik binons madiks». 

Tän silanan ägebon fodüli okik su taled, ed 
äklopon vitidabälis taleda, ed äjedon onis ini 
vitidabälipedöm lezuna Goda. 

Vitidabälipedöm päfuton plödü zif; e blud 
äseflumon se bälipedöm, jüs ärivon fränis 
jevodas, love spad staidas balmilmältum. 

KAPIT : XV 

Älogob täno milagamali gretik stunüköl votik 
in sül, sevabo silananis vel ko tomods lätik 
vel, ibä me ats lezun Goda püfölon lölo. 

Nu älogob bosi, kel äsümon ad mel glätik ko 
fil pimigöl; su mel glätik utans ästanons, kels 
äbinons vikodans in komip ta lunim, magot onik, e 
num nema onik, ed äkipons hapis Goda. 

Äkanitons kaniti ela Moyses: hidünan Goda, e 
kaniti Jipüla, äsagölo: «Gretiks ä 
stunidabiks vobods olik binons, o Söl: God! o 
Valanämädal! Gidiks ä veratiks vegams olik 
binons, o God netas! 

Kin no dredonöv-li? o Söl! Kin no 
glorükonöv-li nemi olik? Ibä te ol binol 
saludik, e nets valik okömons ed oprostärnons lo 
ol, bi cödets olik esevädikons». 

Pos atos älogob, das saludöp tabära temuna in 
sül pämaifükon, 

e das silanans vel, piklotöls in linum rafinik 
nidik, e keles blöts pizönons dub zönüls 
goldik, äsetridons se saludöp, ed älabons 
tomodis vel. 

E bal nimas fol ägivon silananes vel skalis 
goldik vel, kels äfulons me lezun Goda, kel ai 
lifom laidüpio. 

Saludöp päfulükon me smok demü glor e nämäd 
Goda, e nek äkanon nüstepön ini saludöp, büä 
tomods vel silananas vel üjenons. 

KAPIT : XVI 

Tän älilob se saludöp vögi laodik, kel äsagon 
silananes vel: «Gololsöd e vagükolsöd skalis 
vel ko lezun Goda sui taled»! 

Balid nu ägolon ed ävagükon skali sui taled. E 
luuks badik ä venenöfiks äsüikons pö mens, 
kels älabons mäki lunima, e kels äleplekons 
magoti. 

Silanan telid ävagükon skali okik sui mel, ed at 
ävedon blud äsä ut deadana, e dabinäds liföl 
valik in mel ädeadons. 

Silanan kilid ävagükon skali okik sui flumeds e 
vatafons, ed ats ävedons blud. 

Tän älielob sagön silanani vatas: «Gidik 
binol, kel binol ed äbinol, ol: Saludal pö lonam 
cödeta at. 

Bi espilons bludi saludanas e profetanas; egivol 
ones bludi, ad padrinön. Bläfodi at emeritons»! 

E de latar älilob vögi, kel äsagon: «Si! o 
Söl: God! o Valanämädal! cödets olik binons 
veratiks ä gidiks»! 

Folid ävagükon skali okik sui sol, ed one 
pädälos ad sufükön menis hite fila. 

E ven mens päsufükons hite vemik, äslänons 
nemi Goda, kel labom nämädi tefü tomods et, e 
no älecenons ad stimön omi. 

Lulid ävagükon skali okik sui tron lunima, e 
regän onik pädagükon; e mens äbeitons linegis 
oksik sekü dol. 

Äslänons Godi süla demü dols e luuks oksiks, e 
no älecenons de vobods oksik. 

Mälid ävagükon skali okik sui flumed gretik: 
«Euphrates, ed on äsägikon, sodas veg äblümon 
pro regs, kels äkömoms se lofüd. 

Tän äloegob kömön se mud draka, se mud lunima 
e se mud luprofetana, lananis neklinik kil, äsä 
frogis. 

Ats binons lanans diabas, kels duinons milagis, 
kels segolons lü regs vola lölik, ad kobükön 
onis pro komip tü del gretik Goda: Valanämädal. 

(Ekö! kömob äsä tifan. Beatiks utans binons, 
kels galons, e kipedons klotis oksik, dat no 
zigolonsös nüdiko, e logoyös jemodi onsik!) 

l6. E päkobükons su top, kel panemon in hebrey: 
Armagedon. 

Velid ävagükon skali okik ini lutem, e vög 
laodik äkömon se saludöp süla de flan trona, 
kel äsagon: «Ejenos». 

Tän ädavedons leklärastrals, tons valasotik, 
tonäratonäts, e taladrem gretik; taladrem so 
vemik ä so gretik ädavedon, äsä nog neföro 
ijenon, sis mens binons su taled; so mu vemöfik 
taladrem äbinon. 

Zif gretik päteilon ad dils kil; zifs paganas 
ädofalons. E God ämemom jieli Babylon gretik, ed 
ägivom ofe ad drinön se köp labü vin lezuna 
vemik okik. 

Nisuls valik äfugons, e bels änepubons. 

In grälastom vemik grälagrans so gretiks äsä 
talänts äfalons se sil sui mens; e mens 
äslänons Godi pö grälatomod, ibä tomod at 
äbinon plödakösömiko vemöfik. 

KAPIT : XVII 

Tän bal silananas vel, kels äpolons skalis vel, 
äkömon lü ob, ed äsagon: «Gö! ojonob ole 
cödeti dö jinepuedan gretik, kel seadof len vats 
mödik, 

ko kel regs taleda enepuedons, e dub vin nepueda, 
kela belödans taleda pebrietükons». 

Tän ädugon obi tiko lü däsärt. Us älogob 
vomi, kel äseadof su lunim skarlataredik, fulik 
me nems blasfämik, labü kaps vel e hons deg. 

Vom piklotof in klots purpurik e skarlatarediks, e 
pidekof me goldots, nobains jerabik e pärlats; 
älabof in nam okik köpi goldik, kel pifulükon 
me naudods e neklins nepueda ofik. 

E su flom ofik pipenon nem müsterik: Jiel Babylon 
gretik: mot jinepuedanas e naudodas taleda. 

Älogob, das vom et äbinof brietik de blud 
saludanas e de blud temunanas Yesusa. Ven älogob 
ofi, ästunob mu vemo. 

Ab silanan äsagon obe: «Sekü kis stunol-li? 
Oplänob ole müsteri voma e lunima, kel polon 
ofi, e labon kapis vel e honis deg. 

Lunim, keli älogol äbinon, e no binon; 
osükömon se gufur ed opäridikon. Belödans 
taleda, kelas nems no peregistarons in buk lifa de 
tim jafa vola, ostunons, ven logons lunimi, kel 
äbinon, no binon, ab obinon. 

Is täläkt zesüdon ad suemön osi. Kaps vel 
binons bels vel, su kels vom seadof; 

ons i binons regs vel. Lul omas efaloms, bal 
binom, e votik no nog ekömom; e ven kömom, 
omutom blibön dü brefüp. 

Lunim, kel äbinon e no binon, it binon jölid, 
binon i bal vela; ed opäridikon. 

I hons deg, kelis logol, binons regs; no nog 
dalabons regami, ab dü düp bal odagetons ko 
lunim nämädi as regs. 

Atans baivögons, ed egevons lunime nämädi e 
nämäti oksikis. 

Atans okrigons ta Jipül, e Jipül okonkerom onis, 
bi binom Söl sölas ä Reg regas, e ko om i 
vokäbs, väläbs e fiedikans okonkerons». 

Äsagon i obe: «Vats, kelis elogol, len kels 
jinepuedan seadof, binons pöps, menamödots, nets 
e püks. 

E hons deg, kelis elogol, e lunim, ohetons 
jinepuedani; oberavons ed onüdükons ofi; 
ofifidons midi ofa, ed ofefilükons ofi in fil. 

Ibä God espiretom ladälis onsik, ad ledunön 
vili omik, ad binön baläliks, ed ad gevön 
regami onsik lunime, jüs vöds Goda pöfölons. 

Vom, keli elogol, binof zif gretik, kel reigon 
regis taleda». 

KAPIT : XVIII 

Pos atos äloegob donikön se sül silanani votik, 
kel älabon nämädi gretik; e taled pälitükon 
dub glor onik. 

Ävokädon me vög nämöfik: «Edofalof, jiel 
Babylon gretik edofalof. Evedon lödöp diabas, 
kipedöp milananas neklinik, kipedöp bödas 
neklinik e hetabikas valasotikas. 

Bi nets valik edrinons vini zuna nepueda ofik, bi 
regs taleda enepuedoms ko of, e bi tedans taleda 
evedoms liegiks sekü lüxüöd bundanik ofik». 

Tän älilob vögi votik se sül, kel äsagon: 
«Segololsöd se of, o pöp obik! dat no 
kompenolsös pö sinods ofik, e dat no kesufolsös 
tomodis ofik! 

Ibä sinods ofik ekumons okis jü sül, e God 
primom ad memön negidis ofik. 

Träitolsöd ofi, äsä eträitof votanis! 
Mibläfolsöd ofe teliko utosi, kelosi edunof! 
Gifolsöd ini köp ofik teliki uta, keli egivof ad 
padrinön votanes! 

Ma mafäd ejuitof glori e lüxüödi, sufükolsöd 
ofi datome e lüge! Ibä ninälo sagof: Seadob is 
as jireg, no binob jiviudan, e no sevob lügodi. 

Demü atos ün del bal tomods ofik okömons: dead, 
lügod, faem, e pofefilükof dub fil; ibä God, 
kel emicödetom ofi, binom Söl nämik. 

Tän regs taleda, kels enepuedoms ko of, ed 
ejuitoms lüxüödi, odrenoms ed olügodoms demü 
of, ven oloegoms löpikön smoki fefilikama ofik. 

Obleiboms stanön fagoto dredü datom ofik, ed 
osagoms: «Vi! vi! lü ol, o zif gretik! o zif: 
Babylon nämädik, ibä ünü düp bal micödet 
olik peledunon. 

I tedans odrenoms ed olügodoms demü of, bi nek 
oremom plu lodotis omsik, 

lodotis golda, largenta, nobainas, pärlatas, 
linumastofa feinik, purpura, sadina, 
skarlataredina, boada benosmelik valasotik, 
vioracanas, yegas boada jerabik, kuprina, fera e 
maboina, 

kirfata, pitas, benosmelotas, mira, boväla, vina, 
leüla, vuitameila feinik, grena, bubas, jipas, 
jevodas, vabas, slafanas e menas. 

Gaenods, kelis iledesirol, penegetons fa ol, dins 
nidik e magifiks päperons fa ol, e no plu 
pogetuvons». 

Tedans canas at, kels evedoms liegiks me of, 
obleiboms stanön fagoto dredü datom ofa, 

ed osagons: «Vi! vi! lü zif gretik et! kel 
pikloton me linumastof feinik, purpurik e 
skarlataredik, pidekon me goldots, nobains e 
pärlats; ibä ünü düp bal lieg valik at 
pedistukon». 

Stirans e vejolnafans, melans e mens so mödiks 
votiks, kels laboms vobodis oksik su mel, 
ästanoms fagoto, 

ed ävokädoms, ven älogoms smoki lefila ofik: 
«Zif kinik äsümon-li ad zif gretik at»? 

Äjedüloms püfi ini kaps oksik, ed ävokädoms 
drenölo e yamölo: «Vi! vi! lü zif gretik! dub 
divs kela valans evedons liegiks, kels älabons 
nafis su mel; ibä ünü düp bal pedistukon. 

Fredolsöd dö on! o sül! o saludans! o 
paostolans! o profetans! bi God eledunom tefü of 
micödeti olsik»! 

Nu silanan nämik ätovon stoni äs mülaston so 
gretiki, ed äjedon oni ini mel, äsagölo: 
«Leigoso zif gretik: Babylon podojedon, e no plu 
potuvon dönu. 

Pläyot hapanas, musigalas, flutanas e trompetanas 
no plu polilon in ol; plägan nonik lekana anik 
potuvon plu in ol; e noid müla no plu polilon in 
ol; 

lit nonik litikipiana plu ostralon in ol; vög 
higama e jigama no plu polilon in ol; ibä tedans 
olik äbinoms gretikans taleda, bi dub magiv olik 
nets valik päbätodons, 

ed in on blud patuvon de profetans, saludans e 
valans, kels pepugons su taled». 

KAPIT : XIX 

Pos atos älilob äsä toni laodik 
dabinädamödota gretik in sül, kel äsagon: 
«Haleluyö! beat e glor e näm dutons lü God 
obsik, 

ibä cödets omik binons veratiks ä gidiks. 
Emicödetom ga jinepuedani gretik, kel erübükof 
taledi me nepued okik, ed evinditom ofe bludi 
dünanas okik». 

E dönu äsagons: «Haleluyö! smok ofik löpikon 
laidüpio». 

Tän bäldikünans teldegfol e nims fol 
äprostärnons ed äleplekons Godi, kel äseadom 
su tron, äsagölo: «So binosös! Haleluyö»! 

E de tron äkömon vög, kel äsagon: «Ols valik! 
dünans omik, kels dredols demü om, e smalikans e 
gretikans! lelobolsöd Godi obsik»! 

Tän älilob noidi äsä uti menamödota numik, 
äsä uti vatas mödik, äsä uti tonäratonätas 
nämöfik, kel äsagon: «Haleluyö! ibä Söl: 
God: Valanämädal evedom reg. 

Fredobsöd e yubobsöd! stimobsöd omi; ibä mated 
Jipüla ekömon; jigam omik eblümükof oki; 

ofe pedälos ad klotön oki me linumastof feinik 
klinik nidik»; ibä linumastof feinik at binon 
duns gidik saludanas. 

Äsagon obe: «Penolöd: Beatiks utans binons, 
kels pevokons ad matedafided Jipüla». I äsagon 
obe: «Ats binons vöds veratik Goda». 

Tän äprostärnob foi on ad leplekön oni. Ab 
äsagon obe: «Prüdö! No dunolöd atosi! Binob 
kedünan ola e svistas olik, kels labols temunodi 
tefü Yesus. Leplekolöd Godi»! Ibä temunod 
tefü Yesus binon binäl profetama». 

Nu älogob, das sül äbinon maifik, ed ekö! 
jevod vietik ädabinon, ed utan, kel äseadom su 
on pänemom fiedikan ä veratikan; ocödom ed 
okomipom gido; 

logs omik äbinons äs flam fila, e su kap okik 
äpolom diadis mödik. Älabom nemi pipenöl, keli 
nek äsevon, pläsif om it. 

Piklotom in klot ini blud piblunöl. Pänemom Vöd 
Goda. 

Milits sülik äsökons omi su jevods vietik, 
piklotons me linumastof feinik vietik klinik. 

Se mud omik gläv japik äkömon, ad flapön me on 
netis. Obälätom onis ko staf ferik; ed om it 
ofutom vitidabälipedömi vina lezuna Goda: 
Valanämädal. 

Su klot okik e su küid okik älabom nemi 
pipenöl: Reg regas ä Söl sölas. 

Nu äloegob stanön in sol silanani, kel 
ävokädon me vög laodik lü böds valik, kels 
äflitons löpiko in lutem: «Kömolsöd isio! 
kobikolsöd lü fided gretik Goda, 

ad fidön midi regas, lebüdanas militik, 
nämädanas, jevodas e bemonitanas onas, lelivanas 
e slafanas valikas, smalikanas e gretikanas». 

Tän älogob lunimi e regis taleda e militis onas 
ikobikölas ad krigön ta om, kel äseadom su 
jevod e ta milit omik. 

Ab lunim päfanom, e ko om luprofetan, kel iduinom 
lo on milagis, dub kels ibätodom utanis, kels 
ilüsumons mäki lunima, ed ileplekons magoti 
onik. Bofiks päjedons lifiko ini fiv sulfina 
filöl. 

E votans pädeidons dub gläv, kel äkömon se mud 
oma, kel äseadom su jevod, e böds valik 
päsatükons me mid onsik. 

KAPIT : XX 

Nu äloegob donikön silanani se sül; älabon in 
nam okik kiki gufura e jäni gretik. 

Ägleipon draki, sneki vönik, sevabo diabi, eli 
satanas; äjänädon omi pro yels mil, 

ed äjedon omi ini gufur, keli äfärmükon ed 
äsnilon sus om; dat no plu öbätodom netis, jüs 
yels mil üpasetikons; pos tim at omutom 
palibükön dü brefüp. 

Älogob tronis, ed utanes, kels äseadoms su ons, 
cöd päkomiton; ed älogob lananis utanas, kels 
pisäkapons demü temunod onsik tefü Yesus e 
demü vöd Goda, ed utanas, kels no ileplekons 
lunimi, ni magoti onik, e no ilüsumons sui flom e 
sui nam oksiks mäki; ed älifons ed äreigons ko 
Yesus dü yels mil. 

Deadans retik no olelifikons, büä yels mil 
upasetikons. Atos binon lelifikam balid. 

Beatiks ä saludiks utans binons, kels kompenons 
pö lelifikam balid; tefü ons dead telid no labon 
nämädi; ab obinons kultans de God e de Kristus, 
ed obinons ko om regs dü yels mil et. 

Pos pasetikam yelas mil et diab postadükom libio 
se fanäböp okik; 

osegolom ad bätodön netis in gulöps fol taleda, 
eli Gog ed eli Magog, ad kobükön onis krigio; 
num onas binon so gretik äsä sab mela. 

Oseagolons love taled lölik, ed ozüons 
leseatöpi saludanas e zifi palöföl; ab täno 
fil donikon de God se sül, e konsumon onis. 

Diab, kel ebätodom onis, päjedom ini fiv fila e 
sulfina, kö lunim e luprofetan binons, e potomons 
dü del e neit, ai e laidüpio. 

Nu älogob troni vietik gretik, ed omi, kel 
äseadom su on, e lo kel tal e sül äfugons, 
sodas top onsik no plu pätuvon. 

Äloegob stanön deadanis, smalikis e gretikis, lo 
tron, e buks pämaifükons. I buk votik 
pämaifükon, sevabo buk lifa, e deadans 
päcödetons bai utos, kelos pipenon ini buks, ma 
vobods onsik. 

Mel ägivon deadanis, kels äbinons in on; e dead 
e disvol ägivons deadanis, kels äbinons in ons, 
e valikans päcödetons, alikans ma vobods oksik. 

Tän dead e disvol päjedons ini fiv fila. Atos, 
sevabo fiv fila, binon dead telid. 

If plakoy, das ek no peregistaron ini buk lifa, 
tän pajedon ini fiv fila. 

KAPIT : XXI 

Tän älogob süli nulik e tali nulik; ibä sül 
balid e tal balid imogolons, e mel no plu 
ädabinon. 

Äloegob donikön de God se sül zifi saludik, eli 
Hierosolyma nulik, piblümüköl äsä jigam, kel 
pedekof pro himatan okik. 

E de tron älilob vögi laodik, kel äsagon: 
«Ekö! tänad Goda binon lä mens; olödom 
zänodü ons, ed ons obinons pöp omik; God it 
obinom lä ons, 

ed okluinom drenis valik de logs onsik. Dead no 
plu odabinon, ni lügod, ni drenam, ni töb. Ibä 
dins büik epasetikons». 

Ed om, kel äseadom su tron äsagom: «Ekö! 
nululob vali». I äsagom: «Penetolöd! ibä ats 
binons vöds konfidovik ä veratiks». 

Äsagom obe: «Ejenos. Binob el alpha ed el omega, 
prim e fin. Ogivob glato soafölane ad drinön se 
fon vata liföl. 

Utan, kel ovikodon, ogeron vali at. Ed ob obinob 
pro on God, ed on pro ob son. 

E tefü dredöfans, nenlekredans, midunans, 
sasenans, nepuedans, magivans, lugodikultans e 
lugans valik, fät onas obinon: fiv fila e 
sulfina. Atos binon dead telid». 

Nu bal silananas vel, kels älabons skalis vel me 
tomods lätik pifulükölis, äkömon lü ob ed 
äsagon: «Gö! ojonob ole jigami, jimatani 
Jipüla». 

Tän ädugon obi tiko sui bel gretik geilik, ed 
äjonon obe zifi saludik: Hierosolyma ädoniköli 
de God se sül, 

pädeköli me glor Goda. Nid onik äsümon ad ut 
stoina mu jerabiküna: yaspid äs kristad 
dulitamovik. 

Älabon möni gretik geilik, labü leyans degtel, 
e su leyans et silanans degtel äbinons; su leyans 
i nems pipenons, ats äbinons nems tribütas 
degtel cilas Yisraeläna. 

In flan lofüdik leyans kil, in flan nolüdik 
leyans kil, in flan sulüdik leyans kil, ed in 
flan vesüdik leyans kil ädabinons. 

E mön zifa älabon stababumädis degtel, e su ats 
äbinons nems degtel paostolanas degtel Jipüla. 

Utan, kel äspikon ko ob, älabon mafamastafi 
goldik ad mafön zifi e leyanis e möni onikis. 

Zif nu ätopon us as kvad; lunot e vidot ona 
äleigons. Ämafon zifi me mafamastaf, mafot 
äbinon: staids degtelmil. Lunot e vidot e geilot 
ona äbinons leigiks. 

Ämafon i möni onik, mafot äbinon: louns 
baltumfoldegfol, ma mafäd mena, kelos binon i ma 
mafäd silanana. 

Jaläd möna onik äbinon yaspid, e zif äbinon 
gold rafinik, kel äsümon ad kristad rafinik. 
Stababumäds möna zifa pidekons me stoins jerabik 
valasotik. Stababumäd balid äbinon de yaspid; 
telid de safiroin; kilid de galzed; folid de 
smaragoin; 

lulid de sardonig; mälid de sard; velid de 
krüsolit; jölid de beriloin; zülid de topad; 
degid de krüsoprad; degbalid de hüasoin; 
degtelid de maetüt. 

Leyans degtel äbinons pärlats degtel; leyan alik 
äbinädon me pärlat bal, e piad zifa äbinon 
gold rafinik äsä glät dulogamovik. 

In on no älogob temi; ibä Söl: God, 
Valanämädal, binom tem onik, ed i Jipül. 

Zif no neodon, das sol u mun litükon oni, ibä 
glor Goda litükon oni, e Jipül binom litikipian 
onik. 

E nets ozigolons in lit ona; e regs taleda 
oblinons glori e stimi oksikis lü on. 

Leyans onik no pofärmükons dü del, (ibä neit 
no obinon us); 

ed oblinoy glori e stimi netas lü on. 

Alutos, kelos binon nesaludik; alutan, kel midunon 
u kel lugon, no okömon ini on; ab te utans, kels 
peregistarons ini buk lifa Jipüla. 

KAPIT : XXII 

Äjonon i obe flumedi vata liföl, lämpik äs 
kristad, kel äsüikon se tron Goda e Jipüla. 

In zänod piada, e su jols bofik flumeda, bim lifa 
äbinon, kel prodon degtelna flukis: ün mul alik 
prodi oka; e bleds bima dünons ad saunükön 
pöpis. 

Bos pemaleditöl no plu odabinon. In zif et tron 
Goda e Jipüla obinon, e dünans omik odünons 
omi, 

ed ologons logodi omik; e nem oma obinon su flom 
onas. 

Neit no plu odabinon us; no oneodons liti 
litikipiana ni sola; ibä Söl: God ostralom love 
ons; ed oreigons ai laidüpio. 

Äsagon obe: «Ats binons vöds konfidovik ä 
veratiks; Söl: God lananas profetanas elesedom 
silanani omik ad jonön dünanes okik utosi, kelos 
muton jenön suno. 

Ed ekö! okömob suno». Beatiks utans binons, 
kels kipedons vödis profetama buka at. 

Ob: Ioannes binob utan, kel älilob ed älogob 
atosi. E ven ililob ed ilogob atosi, äprostärnob 
foi futs silanana, kel äjonon obe atosi. 

Ab äsagon obe: «Prüdö! No dunolöd atosi! 
Binob kedünan ola, svistas olik, profetanas ed 
utanas, kels kipedons vödis buka at. Leplekolöd 
Godi»! 

Tän äsagon obe: «No snilolöd vödis profetama 
buka at! Ibä tim binon nilik. 

Utan, kel binon negidik, blebonöd fovo negidik! 
Utan, kel binon sinik, blebonöd fovo sinik! Utan, 
kel binon gidik, fovonöd ad dunön vobodis gidik! 
Utan, kel binon saludik, fovonöd ad saludön! 

Ekö! okömob suno. Mesedi, keli ogivob, labob lä 
ob – ad bläfön alane, ma vobod onik. 

Binob el alpha ed el omega, balid e lätik, prim e 
fin». 

Beatiks utans binons, kels lavons klotis oksik, 
dat labonsös gitäti ad gebädön bimi lifa, ed 
ad nügolön ini zif da leyans! 

Plödo obinons dogs, magivans, nepuedans, 
sasenans, lugodikultans, ed alutan, kel löfon e 
spikon lugi. 

«Ob: Yesus elesedob silanani obik ad temunön 
oles dinis at tefü komots. Ob binob vul e sprotan 
de David, binob gödastel nidik». 

Lanal e jigam sagons: «Kömolöd! Utan, kel lilon 
osi, sagonöd: Kömolöd! Utan, kel soafon, 
kömonöd! ed alutan, kel desiron atosi, sumonöd 
glato de vat lifa»! 

Sagob valanes, kels lilons vödis profetama buka 
at: If ek läükon bosi lü atos, tän God 
osufükon one tomodis, kels pebepenons in buk at; 

ed if ek desumon bosi de vöds profetama buka at, 
tän God odesumom one dilodi onik bima lifa e zifa 
saludik. 

Om, kel temunom atosi, sagom: «Si! kömob suno». 
So binosöd! Kömolöd, o Söl: Yesus! 

Benäd Söla: Yesus Kristus binonöd lü ols 
valik! 

FIN 

