Evandilyon Mattéo 

RANTA 

Ontaleparma Yésus Hristo, Laviro yondo, Avrahámo 
yondo: Avraham óne Ísac, ar Ísac óne Yácov, 
ar Yácov óne Yehúra ar hánoryar, Yehúra óne 
Peres ar Sera as Tamar, ar Peres óne Hesron, ar 
Hesron óne Ram, ar Ram óne Amminarav, ar 
Amminarav óne Naxon, ar Naxon óne Salmon, ar 
Salmon óne Voas as Ráhav, ar Voas óne Óver as 
Rút, ar Óver óne Yesse, ar Yesse óne Lavir i 
aran. Ar Lavir óne Solomon i verinen Úrio, ar 
Solomon óne Rehóvoam, ar Rehóvoam óne Ávia, 
ar Ávia óne Ása, ar Ása óne Yóhyafat, ar 
Yóhyafat óne Yóram, ar Yóram óne Ussia, ar 
Ussia óne Yótam, ar Yótam óne Áhas, ar Áhas 
óne Hesécia, ar Hesécia óne Manasse, ar 
Manasse óne Ámon, ar Ámon óne Yosía, ar 
Yosía óne Yeconya ar hánoryar, i lúmesse ya i 
lie náne tulyaina oa ve etyali Vávelenna. 

Apa i autulyale Vávelenna Yeconya óne Hyealtiel, 
ar Hyealtiel óne Seruvável, ar Seruvável óne 
Áviur, ar Áviur óne Elyacim, ar Elyacim óne 
Ásor, ar Ásor óne Sároc, ar Sároc óne Ácim, 
ar Ácim óne Eliur, ar Eliur óne Eleásar, ar 
Eleásar óne Mattan, ar Mattan óne Yácov, ar 
Yácov óne Yósef i veru Marío, lo ye Yésus, ye 
ná estaina Hristo, náne nóna. 

Sie ilye i nónari Avrahamello Lavirenna náner 
canaque, ar Lavirello i autulyalenna Vávelenna 
ear nónari canaque, ar i autulyalello Vávelenna 
i Hristonna nónari canaque. 

Mal Yésus Hristo náne nóna mi lé sina: Íre 
amillerya María náne nauta vestien Yósef, anes 
hírina lapsarwa i Aire Feanen, nó anette 
ertaine. Mal Yósef verurya, ye náne faila ar ua 
merne naitya se, merne lerya se nuldave. Mal apa 
sannes sin, yé! i Heruo vala túle senna 
oloresse, quétala: "Yósef Lavirion, áva ruce 
mapiello María verilya coalyanna, an ya ná 
nostaina sesse i Aire Feanen ná. Coluvas yondo, 
ar estuvalyes Yésus, an etelehtuvas lierya 
úcariltallon!" Ilye sine nati martaner carien 
nanwa ya i Heru carampe tercánoryanen, quétala: 
"Yé! i vende nauva lapsarwa ar coluva yondo, ar 
antuvalte sen i esse Immanuel" ; ya tea "Aselve 
Eru". Tá Yósef, apa cuivierya húmeryallo, carne 
ve i Heruo vala canne sen, ar nampes vesserya 
coaryanna. Mal uas sinte se nó colles yondo, ar 
antanes sen i esse Yésus. 

RANTA 

Apa Yésus náne nóna Vet-Lehemesse Yúreo, Herol 
i arano auressen, en! elentirmor rómenye 
ménallon túler Yerúsalemenna, quétala: "Masse 
ná ye ná nóna aran Yúraron? An Rómesse 
cennelme tinwerya, ar utúlielme luhtien epe se!" 
Íre hlasses si, Aran Herol náne valtaina, ar 
quanda Yerúsalem óse, ar comyala ilye i hére 
airimor ar i parmangolmor imíca i lie, maquentes 
te pa i nónienóme i Hristo. Quentelte senna: 
"Vet-Lehemesse Yúreo, an sie ná técina lo i 
Erutercáno: 'Ar elye, Vet-Lehem Yúreo, laume ná 
i ampitya mici cánor Yúreo; an elyello tuluva 
túro, ye nauva mavar Israel lienyan.' "Tá Herol 
nuldave tultane i elentirmor ar maquente te pa i 
minya lú ya cennelte i tinwe. Te-mentanes 
Vet-Lehemenna quétala: "Mena, á cesta i hína, 
ar íre ihírieldes, nyara nin, polienyan lelya 
luhtien senna, yando inye!" Íre hlasselte i aran 
lendelte oa, ar yé! i tinwe ya cennelte Rómesse 
lende epe te, tenna pustanes or i nóme yasse enge 
i hína. Cenie i tinwe antane tien túra alasse. 
Lendelte mir i coa ar cenner i hína as María 
amillerya, ar lantala undu luhtanelte senna. 
Pantanelte harmaltar ar antaner sen annali, malta 
ar ninquima ar níthima suhte. 

Mal íre náne tien nyárina oloresse pa i raxe 
nanweniéno Herolenna, lendelte nóreltanna hyana 
mallenen. 

Apa oantelte, yé! Héru vala tannexe Yósefen 
oloresse, quétala: "Á orta, á mapa i hína ar 
amillerya ar utha Mirrandorenna, ar á lemya tasse 
tenna quetuvan lyenna; an Heror cestuva i hína 
nehtien se!" Ar orontes ar nampe i hína ar 
amillerya óse lómisse, ar oantes Mirrandorenna, 
ar lemnes tasse tenna Herolo qualme, amaquatien ya 
náne quétina lo i Heru tercánoryanen, quétala: 
"Et Mirrandorello yallen yondonya!" 

Tá Herol, cénala i anes carna auco lo i 
elentirmor, náne quátina túra ahanen, ar 
mentanes ohtalli nehtien ilye seldor Vet-Lehemesse 
ar ilye i ménassen os sa, ho loa atta ar nu ta, 
ve i lúme pa ya camnes istya i elentirmollon. Tá 
náne amaquátina ya náne quétina ter Yeremía i 
Erutercáno, quétala: "Óma náne hlárina 
Ramasse, yaime ar túra nainie: Ráhel yaimea 
hínaryain, ar uas merne tiutale, an nalte vanwe!" 

Apa Herolo qualme, en! Heru vala tannexe Yósefen 
oloresse Mirrandoresse, ar eques: "Á orta, á 
mapa i hína ar mena mir Israélo nóre, an i 
merner mapa i híno cuile nar qualini!" Orontes ar 
nampe i hína ar amillerya ar lende mir Israélo 
nóre. Mal íre hlasses i Arcelaus turne Yúreasse 
nómesse Herol ataryo, runces meniello tar. 
Oloresse náne sen nyárina pa raxerya, ar oantes 
mir i ména Alíleo. Túles ar marne ostosse 
estaina Násaret, carien nanwa ya náne quétina 
ter i Erutercánor: "Nauvas estaina Násarya!" 

RANTA 

Yane auressen túle Yohannes i Tumyando, nyardala 
erumasse Yúreo: "Hira inwis, an menelo aranie 
utúlie hare!" An nér sina náne pa ye carampe 
Yesaia i Erutercáno íre quentes: "I óma queno 
yámala i erumasse: Alde manwa i Heruo malle, cara 
tieryar tére!" 

Yohannes náne vaina collasse findíva ulumpion ar 
sáme aluquilta os osweryar, ar matsorya náne 
salquecápor ar verca lis. Tá Yerúsalem ar 
quanda Yúrea ar i quanda nóre os Yordan 
etelender senna, ar anelte tumyaine senen 
Yordan·síresse, etequétala úcareltar. 

Íre cennes rimbe Farisali ar Sardúceali túla i 
tumyalenna, quentes téna: "Nónar laucion, man 
peantane len uthe i túlala rúthello? Tá cola 
yáve valda i inwisso! Ar áva sana i lertalde 
quete indenna: 'Atarelva Avraham ná' ; an inye 
quete lenna i Eru pole orta ama hínali Avrahámen 
sine sardillon. Yando sí i pelecco caita ara 
thundor i aldaron: Sie ilya alda ya ua cole mára 
yáve nauva círina undu ar hortaina mir i náre. 
Inye le-tumya nennen, mir inwis. Mal ye tuluva apa 
ni ná taura epe ni ; inye ua valda mapa i hyapatu 
talyalto. Sé le-tumyuva Aire Feanen ar nárenen. 
Saltamarya ea máryasse, ar poituvas 
vattarestarya. Comyuvas orirya mir i haura, mal i 
ospor urtuvas nárenen ya úquen pole luhtya. 

Tá Yésus lende Alíleallo Yordanna ar túle 
Yohannenna náven tumyaina lo se. Mal Yohannes 
lalane sen, ar eques: "Maurenya ná i inye nauva 
tumyaina lo elye, ar elye túla ninna!" Mal 
hanquentasse Yésus quente: "Ásan lave marta, an 
sie ná vent vanima care ilqua ya ná faila!" Tá 
láves sen. Apa Yésus náne tumyaina túles 
térave et i nenello, ar yé! menel náne sen 
pantaina, ar cennes Eruo Faire túla undu senna ve 
cucua. Yé! yando enge óma menello ya quente: "Si 
ná yondonya, i melda, yesse samin alasse!" 

RANTA 

Tá Yésus náne tulyaina lo i Faire ama mir i 
erume, náven sahtaina lo i Arauco. Uas mante 
auressen canaquean ar lómissen canaquean, ar apa 
lúme sina anes maita. Ar i Sahtando túle senna 
ar quente: "Qui elye Eruo yondo ná, queta sine 
sarninnar: Na vistaine mir massar!" Mal 
hanquentasse quentes: "Ná técina: Atan ua coirea 
massanen erinqua, mal ilya quettanen ya tule Eruo 
antollo!" 

Tá i Arauco se-talle i aire ostonna ar se-panyane 
i cordo telmasse. Quentes senna: "Qui elye ná 
Eruo yondo, hata inse undu, an ná técina: 
Canuvas valaryain pa lye, ar coluvaltel 
máltassen, pustien talelya petiello sarnenna!" 
Eque Yésus: "Ata ná técina: Áva tyasta i Heru 
Ainolya!" 

Ata i Arauco se-talle ita tára orontenna, ar 
tanne sen ilye i aranier cemeno ar alcarelta. Ar 
quentes senna: "Ilye nati sine antuvan elyen qui 
lantal undu ar tyeril ni!" Tá Yésus quente 
senna: "Heca, Sátan! An ná técina: I Heru 
Ainolya alye tyera, ar sé erinqua alye veuya!" 
Tá i Arauco oante sello, ar yé! valali túler ar 
veuyaner se. 

Apa hlarie i Yohannes náne panyaina mandosse, 
lendes oa mir Alílea. Oantes Násaretello ar 
túle ar marne Capernaumesse ara ear, Sevulondo ar 
Naftalio ménassen, carien nanwa ya náne quétina 
ter Yesaia i Erutercáno íre quentes: "A nóre 
Sevulondo ar Naftalio, i earmalle Yordan pella, 
Alílea i nórion! I lie hámala morniesse cenne 
hoa cala, ar in hamner nguruhuineo ménasse cala 
ortane!" Lúme yanallo nyardanes ar quente: "Hira 
inwis, an menelo aranie utúlie hare!" 

Vantala ara Ear Alíleo cennes háno atta, Símon 
ye ná estaina Péter ar Andréas hánorya, 
hátala rembe mir i ear, an anette raitoli. Ar 
quentes túna: "Tula, áni hilya, ar caruvan let 
raitoli atanion!" Mí imya lú hehtanette rembetta 
ar se-hilyanet. Lelyala talo cennes yando exe atta 
yet nánet hánor, Yácov Severaion ar Yohannes 
hánorya, i luntesse as Severai ataretta, 
envinyatála rembettar ; ar yalles te. Mi imya lú 
hehtanette i lunte ar ataretta, ar hilyanet se. 

Ar lendes ter quanda Alílea, peantala 
yomencoaltassen ar nyardala i evandilyon pa i 
aranie ar nestala ilya hlíve ar ilya quáme 
imíca i lie. Ar i nyarie pa se lende mir quanda 
Síria, ar tulunelte senna ilye engwar, nwalyaine 
hlívelínen ar nwalmelínen rimbe nostaleron: 
raucoharyainali ar ránahlaiwali ar taptali ; ar 
nestanes te. Ar hoe thangar se-hilyaner, ho 
Alílea ar i Ostor Quean ar Yerúsalem ar Yúrea, 
ar i nóriello Yordan pella. 

RANTA 

Cénala i thangar lendes ama mir i oron, ar íre 
hamnes undu hildoryar túler senna. Ar pantanes 
antorya ar peantane tien, quétala: 

"Valime nar i penyar fairesse, an té haryuvar 
menelo aranie! 

Valime nar i samir nyére, an té nauvar tiutaine! 

Valime nar i moicar, an té nauvar aryoni cemeno! 

Valime nar i maitar ar soicar failien, an té 
nauvar quátine! 

Valime nar i antar oravie, an té camuvar oravie! 

Valime nar i poicar endo, an té cenuvar Eru! 

Valime nar i carir raine, an té nauvar estaine 
Eruo yondor! 

Valime nar i roitainar failiénen, an tien ná 
menelo aranie! 

Valime nalde íre queni le-naityar ar le-roitar ar 
húrala quetir ilya ulco pa le, castanyanen. Alde 
na valime ar capa alassenen, an hoa ná 
paityalelya menelde. 

Elde nar cemeno singe; mal qui i poldore auta i 
singello, manen singwa tyáverya nanwenuva? Uas 
ambe máre aiquan, mal ná hátina ettenna, yasse 
queni vattuvar sanna. 

Elde nar i mardo cala. Osto orontesse mo ua pole 
nurta. Mo ua narta calma ar sa-panya nu calpa, mal 
i calmatarmasse, ar caltas ilquenna i coasse. Sie 
yando elde tyara calalda calta atannar, polieltan 
cene máre cardaldar ar antieltan alcar Atareldan, 
ye ea menelde. 

Áva sana i inye utúlie mapien oa i thanye hya i 
Erutercánor. Uan utúlie mapien oa, mal 
amaquatien! An quetin lenna i menel cemenye 
autuvat nó erya ampitya tengwa hya erya tehta 
autuva i thanyello, nó ilqua anaie carna nanwa. 
Sie, ilquen ye race er mici i ampitye axani ar 
peanta atanin sie, sé nauva estaina i ampitya, 
menelo araniesse. Mal ilquen ye care ve ta ar 
saita exi pa ta, se nauva estaina alta menelo 
araniesse. An quetin lenna i qui failielda ua hoa 
epe i failie i parmangolmoron ar i Farisaron, 
laume tuluvalde mir menelo aranie. 

Hlasselde i náne quétina i yárannar: Áva 
nahta; mal aiquen ye é nahta tuluva nu namie! Mal 
inye quete lenna i aiquen ye ná rúthea 
hánoryanna tuluva nu namie, ar ilquen ye quete 
hánoryanna: 'Ráca!' nauva námina lo i Tára 
Ocombe, mal aiquen ye quete 'Auco!' nauva 
martyaina Ehenno náren! 

Qui, tá, túlal i yangwanna túlula annalya, ar 
tasse enyalil i hánolya same costie aselye, alye 
hehta annalya tasse epe i yangwa, ar mena oa: 
Minyave cara rainelya as hánolya, ar tá, íre 
enutúliel, lertal tala annalya. 

Na linta carien raine as ngottolya íre en nalye 
óse i mallesse ; hya i ngotto antuva lye olla i 
námon, ar i námo i námonduren, ar nalye hátina 
mir mando. Násie quetin lyenna: Laume tulil et 
tallo nó apaitielye i métima pitya mitta 
tyelpeva! 

Ahlárielde i anaie quétina: 'Áva race vestale!' 
Mal inye quete lenna i ilquen ye yéta nís 
milyala se, yando sí arácie vestale óse 
endaryasse. 

Qui forya hendelya le-sahta, ása etenarca ar ása 
hate oa lyello! An qui er mici hroamittalyar vanwa 
ná, ta ná len arya epe i quanda hroalya ná 
hátina mir Ehenna. Ar qui formalya lye-sahta, 
ása aucire ar ása hate lyello. An qui er mici 
hroamittalyar vanwa ná, ta ná len arya epe i 
quanda hroalya tule mir Ehenna. 

Ná quétina: Mauya yen lehtaxe veriryallo 
sen-anta tecie aumentiéva. Mal inye quete lenna: 
Ilquen ye lehtaxe veriryallo hequa castanen 
úpuhtiéva, tyare se race vestale. Ar ye verya 
nissenna ye anaie mentaina oa, race vestale. 

Ente, ahlárielde i náne quátina i yárannar: 
Áva anta húrala vanda, mal hepa i Hérun i 
vandar yar ániel. Mal inye quete lenna: Aqua áva 
anta vandar, lá menelden, an nas i mahalma Eruva, 
hya cemennen, an nas i tulco talyant, hya 
Yerúsalemnen, an nas osto i taura aranwa. 

Yando áva anta vandar carelyanen, an ualye pole 
care erya finde ninque hya morna. Quetielya nauva 
ná, ná ; lá, lá! Ya ná han si, ulcuo ná. 

Ahlárielde i anaie quétina: Hen henden, ar nelet 
nelcen! Mal inye quete lenna: Áva tare yenna care 
ulco lenna. Qui aiquen le-pete forya ventalyasse, 
quera yando i exe senna. Qui aiquen mere lelya 
námonna aselye mapien laupelya, ásen lave mapa 
yando collalya. Ar qui aiquen mauya lye hilya se 
larnelta er, á lelya óse larnelta atta. Á anta 
yen arca lyello, ar áva quere imle yello mere 
yuhta aiqua ya samil. 

Ahlárielde i ná quétina: Mela armarolya ar teva 
ngottolya! Mal inye quete lenna: Mela ngottolyar, 
á aista i hútar le, cara mai in le-tevir, ar 
hyama in le-roitar, náveldan hínali Atareldo 
menelde. An sé tyare Anarya orta or ulcar ar 
mani, ar lave úquil lanta failannar ar 
úfailannar. 

Qui melilde i melir le, mana paityalelya? Ma i 
tungwemor uar care i imya nat? Ar qui suilal 
hánolyar erinque, manen si ná túra nat? Ma 
queni i nórion uar care i imya? 

Na, tá, ilvane, tambe Atarelda menelde ilvana 
ná. 

RANTA 

Cima i ualde care failielda epe atani náven 
tírine lo té, hya ualde samuva paityale 
Atareldallo menelde. Etta, íre antal annar 
óraviéva, áva lamya róma epe lye, ve i 
imnetyandor carir i yomencoassen ar i mallessen, 
camien alcar ho té. Násie quetin lenna: Cámalte 
quanda paityalelta. Mal elye, íre antal annar 
óraviéva, áva lave hyarmalyan ista ya formalya 
cára; sie annalyar óraviéva nauvar nuldasse; 
tá Atarelya, ye tíra nuldasse, paityuva lyen. 

Ente, íre hyamilde, áva na ve i imnatyandor, an 
melilte hyame íre táralte i malleron vincassen, 
náven cénime atanin. Násie quetin lenna: 
Cámalte quanda paityalelta. Mal elye, ire hyamil, 
mena mir véra thambelya, ar apa holtie fennalya, 
hyama Atarelyanna ye ea nuldasse; tá Atarelya ye 
nuldave tíra, paityuva lyen. Mal íre hyámal, 
áva quete i imye nati mi vorongandale, ve queni i 
nórion carir, an sanalte i nauvalte hlárine 
yuhtiénen rimbe quettali. Etta, áva na ve té, 
an Eru Atarelda ista maureldar nó arcalde sello. 

Hyama, tá, sie: Átarelma menelde, na aire 
esselya! Aranielya na tuluva! Na care indómelya 
cemende tambe menelde! Ámen anta síra ilaurea 
massalma, ar ámen apsene úcarelvar síve elme 
apsenir tai tien i úcarir elmen. Álame tulya 
úsahtienna mal áme etelehta ulcullo! Násie! 

Qui apsenilde atanin ongweltar, yando apsenuva len 
Atarelda menelde; mal qui ualde apsene atanin, 
Atarelda mi imya lé ua apsenuva ongweldar len. 

Íre avamatilde, áva na ve imnatyandor, i carir 
cendelelta úvanima carien cénima atanin i 
avamátalte. Násie quetin lenna: Cámalte quanda 
paityalelta. Mal elye, íre avamátal, á panya 
millo carelyasse ar sova cendelelya. Sie 
avamatielya ua nauva cénima atanin, mal Atarelyan 
ye ea nuldasse; ar Atarelya, ye nuldave tíra, 
paityuva len. 

Áva comya len harmar cemende, yasse malo ar 
ngwarie ammatir, ar yasse arpor racir minna ar 
pilir. Mal á comya len harmar menelde, yasse malo 
ar ngwarie uar ammate, ar yasse arpor uar race 
minna ar pilir. An yasse harmalya ea, tasse yando 
endalya euva. 

Hroalyo calma ná i hen. Etta, qui hendelya ná 
málesse, quanda hroalya nauva calima, mal qui 
hendelya ná olca, quanda hroalya nauva morna. Qui 
i cala ya ea lyesse ná mornie, manen hoa i mornie 
ná! 

Úquen pole náve mól heru attan; tevuvas i mine 
ar meluva i exe, hya himyuvas i mine ar yeltuva i 
exe. Ualde pole náve móli Erun ar Mammonden 
véla. 

Etta quetin lenna: Áva na tarastaine pa inde, pa 
ya matuvalde hya ya sucuvalde, hya pa hroalya, pa 
i lanni yar coluvalde. Ma i cuile ua amba epe 
matso ar i hroa epe i larmar? Cima menelo aiwi, i 
ualte rere hya cirihta hya comya mir haurar, 
ananta meneldea Atarelda anta tien matso. Ma ualde 
valdie epe té? Man imíca le pole napane erya 
perranga coivieryan? Ente, pa lanni, mana castalda 
náven tarastaine? Para i resto indilinen, manen 
ualte mole ar ualte lia, mal nyarin len i Solomon 
alcareryasse úne tópina ve erya mici té. Qui 
Eru sie netya i olvar i restasse, i ear sisse 
síra ar nauvar vanwe enwa, manen ita ambe lárave 
topuvas lé, elde pitya saviéno? Etta áva na 
tarastaine ar quete: "Mana matuvalve?" hya 
"Mananen topuvalvexer?" An ilye nati sine i nóri 
roituvar. Mal meneldea Atarelda ista i samilde 
maure ilye sine nativa. 

Á cesta minyave i aranie ar failierya, ar ilye 
sine nati nauvar napánine len. Etta, áva na 
tarastaine pa i hilyala aure, an i hilyala aure 
samuva vére tarastieryar. Ilya aureo ulco farya 
san. 

RANTA 

Áva name, uthien náve námine, an i námiénen 
yanen námal nauval námina, ar i lestanen yanen 
etelestal nauva etelestaina lyen. Tá manen ná i 
yétal i lisce hanolyo hendesse, mal ua cime i 
pano véra hendelyasse? Hya manen ece lyen quete 
hánolyanna: 'Lava nin tuce i lisce et 
hendetyallo', íre yé! ea pano véra hendelyasse? 
Imnetyando! Minyave ettuca i pano véra 
hendelyallo, ar tá polil cene manen tuce i lisce 
et hánolyo hendello. 

Áva anta ya ná aire i huoin; mi imya lé, áva 
hate marillaldar epe polcar, hya vattuvaltet nu 
talultar ar queruvar inte ar narcuvar le. 

Á arca, ar nauva len antaina; á cesta, ar 
hiruvalde, á tamba, ar nauva len latyaina. An 
ilquen arcala came, ar ilquen cestala hire, ar 
ilquenen tambala nauva latyaina. Man imíca le, 
qui yondorya arca masta, antuva sen sar? Hya qui 
arcas lingwe ; lau antuvas sen leuca? Etta, qui 
elde i nar olce istar anta máre annar hínaldain, 
manen ita ambe Atarelda ye ea menelde antuva máre 
nati in arcar sello? 

Etta, ilye nati yar merilde cárine len lo atani, 
cara tien mí imya lé. Ta ná ya tear i thanye ar 
i Erutercánor. 

Mena minna ter i náha ando, an palla ar yanda ná 
i malle ya tulya oa nancarienna, ar rimbe nar i 
menir minna ter sa, mal náha ná i ando ar lenwa 
i malle tulyala mir coivie, ar mance nar i hirir 
sa. 

Tira inde pa i hurutercánor i tulir lenna 
mámaron lannessen, mal mityasse nalte ammátala 
ngarmoli. Yáveltainen istuvaldet. Queni uar comya 
tiumar necelillon hya relyávi nastalaimallon, 
lá? Sie ilya mára alda cole mára yáve, mal 
ilya quelexima alda care thaura yáve. Mára alda 
ua pole cole úmirwa yáve; mi imya lé, quelexima 
alda ua pole cole mára yáve. Ilya alda ya ua 
cole mára yáve ná círina undu ar hátina mir i 
náre. É yáveltainen istuvaldet! 

Lá ilquen ye quete ninna: Heru, Heru, tuluva mir 
menelo aranie, mal ye care i indóme Atarinyo ye 
ea menelde. Rimbali quetuvar nin enta auresse: 
'Heru, Heru, ma ualme quente ve Erutercánor 
esselyanen, ar et-hanter raucor esselyanen, ar 
carner rimbe taurie cardali esselyanen?' Mal tá 
nyaruvan tien: 'Uan oi sinte le! Oa nillo, elde i 
racir i thánye!" 

Etta ilquen ye hlare sine quettanyar nauva ve 
handa nér, ye carastane coarya i ondosse. Ar i 
úquil ulle undu, ar i oloiri túler, ar i súri 
vávaner ar penter coa tananna, mal uas lantane, 
an anes tulcaina i ondosse. 

Ente, ilquen ye hlare sine quettanyar ar uar care 
ve tai ná ve úhanda nér, ye carastane coarya i 
litsesse. Ar i úquil ulle undu, ar i oloiri 
túler, ar i súri vávaner ar penter coa tananna, 
ar talantes, ar lantarya náne hoa!" 

Sí íre Yésus telyane ilye quettar sine, i 
thángar náner elmendasse peantieryanen, an 
peantanes ve quén arwa túreo, ar lá ve 
parmangolmoltar. 

RANTA 

Ar apa túles undu i orontello hoe thangar 
hilyaner se. Ar yé, halmahlaiwa quén túle senna 
ar lantane undu epe se, quétala: "Heru, qui 
meril, polil poita ni!" Ar rahtala máryanen 
se-appanes, quétala: "Merin! Na poica!" Ar mi 
imya lú anes poitaina halmahlíveryallo. Ar 
Yésus quente senna: "Cena i quetil munta 
aiquenna, mal mena, á tana imle i airimon, ar 
yaca i anna ya Móses canne, ve vettie tien!" 

Ar íre lendes mir Capernaum, tuxantur túle 
senna, arcala sello ar quétala: "Heru, núronya 
caita úlévima i coasse, arwa rúcime 
ngwalmalion!" Ar quentes senna: "Íre tulin, 
nestuvanyes!" Mal i tuxantur hanquente sie: "Heru, 
uan valda i tulil nu tópanya, mal qui eryave 
quetil i quetta, núronya nauva nestaina. An yando 
inye ná nér panyaina nu túre, arwa ohtallion nu 
ni, ar qui quetin quen sinanna: Mena!, ar ménas, 
ar exenna: Tula!, ar túlas, ar núronyanna: Cara 
si!, ar caris sa!" 

Hlárala ta, Yésus náne quátina elmendanen ar 
quente innar hilyaner se: "Násie quetin lenna, 
taite savie uan ihírie aiquende Israelde. Mal 
quetin lenna i tuluvar rimbali Rómello ar 
Númello ar caituvar ara i sarno as Avraham ar 
Ísac ar Yácov menelo araniesse, íre i araniéno 
yondor nauvar hátine mir i mornie i ettesse. 
Tasse euvar yaiwelta ar mulielta nelciva!" Tá 
Yésus quente i tuxanturenna: "Mena! Síve 
asáviel, tambe á marta lyen!" Ar i núro náne 
nestaina yana lúmesse. 

Ar Yésus, íre túles mir coarya Péter, cenne 
veriryo amil caimassea ar hlaiwa úrenen. Ar 
Yésus appane márya, ar i úre váne sello. Ar 
orontes ar veuyane Yésun. 

Mal apa thinye túle, queni taller senna rimbali i 
náner haryaine lo raucor, ar et-hantes i raucor 
quettanen, ar nestanes illi i perpérer, 
amaquatien ya náne quétina ter Yesaia i 
Erutercáno, quétala: "Sé nampe hlívelvar ar 
colle quámelvar!" 

Íre Yésus cenne thanga os se, cannes i 
lelyumnelte i hyana fáranna. Ar parmangolmo túle 
senna ar quente senna: "Peantar, hilyuvan lye ilya 
nómenna yanna lelyal!" Mal Yésus quente senna: 
"Rusqui samir eccar ar menelo aiwi samir haustar, 
mal i Atanyondo ua same nóme yasse lertas panya 
carya!" Tá exe mici hildoryar quente senna: 
"Heru, lava nin minyave auta ar tala atarinya 
sapsaryanna!" Yésus quente senna: "Áni hilya, ar 
lava i qualinin tala qualiniltar sapsaltannar!" 

Ar íre lendes mir lunte, hildoryar hilyaner se. 
Ar yé, enge hoa amortale i earesse, túpala i 
lunte i falmainen, mal sé náne lorna. Ar 
túlelte ar eccoitaner se, quétala: "Heru, áme 
rehta, quálalme!" Mal quentes téna: "Manen ná i 
nalde caurie, queni pitya saviéno?" Tá, ortala, 
naityanes i súri ar i ear, ar enge núra quilde. 
Mal i neri náner quátine elmendanen ar quenter: 
"Mana nostaleo ná nér sina, pan yando i súri ar 
i ear carir ve quetis?" 

Íre túles i hyana fáranna, mir i nóre i 
Araryaron, nér atta haryaine lo raucoli vellet 
se, túlala et i noirillon, ita verce, ar sie 
úquen sáme i huore cilien tana malle. Ar yé! 
yámette, quétala: "Mana ment ar lyen, Eruion? Ma 
utúliel sir nwalien met nó i lúme?" Mal haira 
tello enge lamáre rimbe polcalíva nesselesse. I 
raucor arcaner sello, quétala: "Qui et-hatil me, 
áme menta mir i lamáre polcaiva!" Ar quentes 
téna: "Mena!" Ar apa ettulie lendelte mir i 
poicar, ar yé! i quanda lamáre lende rimpa olla 
i lanca mir i ear, ar quallelte i nenissen. Mal i 
mavari úther, ar lelyala mir i osto nyarnelte 
ilqua, yando pa i raucoharyainar. Ar yé! i quanda 
osto etelende velien Yésus, ar apa cenie se, 
hortaneltes auta ménaltallon. 

RANTA 

Ar lelyala mir i lunte lahtanes i ear ar lende mir 
véra ostorya. Ar yé, tallelte senna úlévima 
nér caitala caimasse. Cénala savielta Yésus 
quente i úlévimanna: "Huore, hína! Úcaretyar 
nar apsénine!" Ar yé, queneli mici i 
parmangolmor quenter intenna: "Nér sina 
naiquéta!" Ar Yésus, istala sanweltar, quente: 
"Manen ná i sánealde olce natali endaldasse? An 
mana i ambe athquétima: Úcaretyar nar apsénine, 
hya: Á orta ar vanta ; ? Mal istieldan i same i 
Atanyondo túre cemende apsenien úcari ;" tá 
quentes i úlévimanna: "Á orta, á mapa caimalya 
ar mena marelyanna!" Ar orontes ar lende maryanna. 
Cénala ta, i thangar náner ruhtaine ar antaner 
alcar Erun, ye antane taite túre atanin. 

Ar autala talo Yésus cenne nér hára i 
tungwemende, estaina Mattéo, ar quentes senna: 
"Áni hilya!" Ar orontes ar hilyane se. Epeta, 
íre caines ara i sarno i coasse, yé! rimbe 
tungwemóli ar úcarindoli túler ar cainer tasse 
as Yésus ar hildoryar. Mal cénala ta, i Farisar 
quenter hildoryannar: "Manen ná i peantarelda 
mate as tungwemóli ar úcarindoli?" Hlárala sa 
eques: "Queni málesse uar same maure nestandova, 
mal i nimpar. Mena ar para ya si tea: Merin 
óravie ar lá yacie. An túlen yalien, lá 
failar, mal úcarindor!" 

Tá Yohannes i Tumyando hildor túler senna ar 
maquenter: "Manen ná i elme ar i Farisar 
avamatir, mal hildolyar uar avamate?" Ar Yésus 
quente téna: "I endero meldor lau polir same 
nyére íre i ender ea aselte? Mal aureli tuluvar 
íre i ender nauva mapaina oa tello, ar tá 
avamatuvalte. Úquen neme lilma alapihta lanneo 
yára collasse, an quanta túrerya tucuva sallo, 
ar euva ambe faica narcie. Ente, úquen panya 
vinya limpe yáre helmolpessen, mal qui mo é care 
sie, i helmolpi nar rúvine ar i limpe ulya 
ettenna ar i helmolpi nar nancarne. Mal queni 
panyar vinya limpe vinye helmolpessen, ar yúyo 
lemyat!" 

Íre nyarnes téna nati sine, yé! tur túle hare 
ar luhtane senna, quétala: "Selyenya thintanéya 
qualle, mal tula ar á panya málya sesse, ar 
nanwenuvas coivienna!" 

Tá Yésus oronte ar se-hilyane, as hildoryar. Ar 
yé! nís arwa celumeo serceva ter loar yunque 
túle ca se ar appane collaryo lane, an quentes 
insenna: "Qui eryave appan collarya nauvan 
rehtaina!" Yésus quernexe ar, tuntala se, quente: 
"Huore, selye! Savielya erehtie lye!" Ar yana 
lúmello i nís sáme mále. 

Íre túles coanna i turwa ar cenne i simpetari ar 
i thanga cárala yalme, Yésus quente: "Á auta 
silo, an i vende ua qualle, mal náse lorna!" Tá 
landelte senna yaiwenen. Apa mentie i thanga 
ettenna, lendes minna ar nampe márya, ar i vende 
oronte. Ar nyarna sina ettúle quanda ména 
tananna. 

Íre Yésus lahtane talo, nér atta ú céneo 
hilyanet se, yámala ar quétala: "Órava metse, 
Lavirion!" Apa menie mir i coa, i cénelórar 
túler senna, ar Yésus quente senna. "Ma saviste 
i polin care si?" Hanquentette senna: "Ná, Heru!" 
Tá appanes henduttat, quétala: "Nai martuva lent 
ve saviste!" Ar henduttat camnet céne. Ente, 
Yésus tulcave canne tun, quétala: "Cena i úquen 
ista sa!" Mal tú, íre lendette ettenna, nyarne 
pa se quanda ména tanasse. 

Sí íre oantelte, yé! queni taller senna úpa 
nér haryaina lo rauco, ar apa i rauco náne 
et-hátina, i úpa nér carampe. I thangar náner 
quátine elmendanen ar quenter: "Nat ve si ua oi 
anaie cénina Israelde!" Mal i Farisar quenter: "I 
raucoron herunen et-hatis i raucor!" 

Ar Yésus lende rindesse ilye i ostonnar ar 
mastonnar, peantala yomencoaltassen ar cárala 
sinwa i evandilyon i araniéno ar nestala ilya 
nostale hlíveo ar ilya nostale nimpiéno. Íre 
cennes i thangar, endarya etelende téna, an 
anelte helde ar vintaine ve mámar ú mavaro. Tá 
quentes hildoryannar: "I yávie ná hoa, mal i 
molir nar mance. Etta arca Herullo i yaviéno i 
mentuvas molindoli yávieryanna!" 

RANTA 

Ar tultanes i hildor yunque ar antane tien túre 
or úpoice fairi, et-hatieltan te, ar nestieltan 
ilya hlíve ar ilya nimpa sóma. 

Essi i hildoron yunque nar sine: Minyave Símon ye 
ná estaina Péter, ar Andréas hánorya, ar 
Yácov yondorya Severai, ar Yohannes hánorya, 
Filip ar Vartholoméo, thomas ar Mattéo i 
tungwemo, Yácov yondorya Alféo ar thardéo, 
Símon i Cananya ar Yúras Iscariot, ye apa 
vartane se. 

Yunque sine Yésus etemente, antala tien canwar 
sine: "Áva mene i mallesse i nórennar, ar áva 
tule mir Samárea osto. Mí men mena i vanwe 
mámannar Israélo coallo! Íre lelyalde, á 
nyarda, quétala: 'Menelo aranie utúlie hare.' Á 
nesta hlaiwar, á orta qualini, á poita 
halmahlaiwar, et-hata raucor! Acámielde muntan, 
á anta muntan! Áva panya malta hya telpe hya 
urus quiltaldasse hya tala matsopoco i lendan, hya 
laupe atta, hya hyapat hya vandil, an i molindo 
ná valda matsoryo. 

Ilya ostosse hya mastosse mir ya tulilde, cetha 
man sasse ná valda, ar á lemya tasse tenna 
autalde. Íre tulilde mir i coa, ása suila, ar 
qui i coa valda ná, nai i raine ya merilde san 
tuluva sanna, mal qui uas valda, nai i raine lello 
nanwenuva lenna. Quiquie aiquen ua came le hya 
lasta quettaldannar, íre autalde coa tanallo hya 
osto tanallo, á pale i asto taluldalto. Násie 
quetin lenna: I Aure Namiéva nauva ambe cólima 
Soromo nóren epe osto tanan! 

Yé! Mentan le ve mámar mici ngarmor. Etta na 
hande ve leucar ar cámalóre ve cucuar. Tira inde 
atannar, an antuvalte le olla námocombin ar 
le-riptuvalte yomencoaltassen. Nauvalde tulyaine 
epe nórecánor ar arani pa inye, ve vettie tien 
ar i nórin. Mal íre antalte le olla, áva na 
tarastaine pa manen hya mana quetuvalde, an ya 
quetuvalde nauva len antaina lúme entasse. An i 
quetir uar lé erinque, mal Atareldo Faire ye 
quete lénen. Ente, háno antuva olla háno 
qualmenna, ar atar hínarya, ar híni ortuvar 
ontarultanta ar tyaruvar qualmetta. Ar elde nauva 
tévine lo illi pa essenya, mal ye perpere i 
mettanna, sé nauva rehtaina. Íre roitalte le 
osto sinasse, utha hyananna, an násie quetin 
lenna: Laume telyuvalde i rinde ostoron Israélo 
nó i Atanyondo tuluva. 

Hildo ua or peantarya, hya mól or herurya. Farya 
i hildon qui náse carna ve peantarya, ar i mól 
ve herurya. Qui queni estaner i coantur Vélsevul, 
manen ita ambe estuvalte i queni coaryo sie? 

Etta áva ruce tello. An ea munta tópina ya ua 
nauva apantaina, ar munta nulda ya ua nauva sinwa. 
Ya nyarin len i morniesse, queta i calasse, ar ya 
hlarilde hlussaina, ása nyarda ingallon i coaron. 
Ar áva ruce illon nahtar i hroa mal uar pole 
nahta i fea; ambe rato ruca yello pole nancare fea 
ar hroa véla Ehennasse. Ma uat filit atta vácine 
mittan urusteva? Ananta er mici tú ua lanta i 
talamenna ú istyo Atareldo. Mal yando ilye i 
findi careldasse nar nótine. Etta áva ruce; 
nalde mirwe epe rimbe filici. 

Etta ilquen ye etequeta ni epe atani, yando inye 
etequetuva epe Atarinya ye ea menelde; mal aiquen 
ye lala ni epe atani, yando inye laluva epe 
Atarinya ye ea menelde. Áva sana i utúlien 
panien raine cemende; uan túle panien raine, mal 
macil. An túlen tyarien thancier: nér ataryanna, 
ar selye amilleryanna, ar nessa veri i amillenna 
veruryo; ar atano ngottor nar i queni coaryasse. 
Qui queno atar hya amil ná sen melda epe ni, uas 
valda nin; ar qui queno yondo hya selye ná sen 
melda epe ni, uas valda nin. Ar aiquen ye ua mapa 
tarwerya ar hilya ni ua valda nin. Ye hire 
cuilerya, sen nauvas vanwa, mal i quén yeo cuile 
ná vanwa márienyan, hiruva sa. 

Ye came lé came yando ni, ar ye came ni came 
yando ye ni-mentane. Ye came Erutercáno pan náse 
Erutercáno, camuva Erutercáno paityale, ar ye 
came faila nér pan náse faila, camuva faila nero 
paityale. Ar aiquen ye anta quenen mici pityar 
sine eryave yulma ringa neno pan náse hildo ; 
násie quetin lenna, paityalerya laume nauva vanwa 
sen. 

RANTA 

Apa Yésus telyane cane hildoryain yunque, 
etementanes te talo, peantien ar nyardien 
ostoltassen. Mal Yohannes, hlárala pa se 
mandosse, mentane vére hildoryainen ar quente 
senna: "Ma elye ná ye tulumne, hya yétalme ompa 
exenna?" Hanquentasse Yésus quente téna: "Á 
auta ar nyara Yohannen yar hláralde ar yar 
cénalde: I cénelórar cenir ata, ar i úlévimar 
vantar, i halmahlaiwar nar poitaine ar i 
hlárelórar hlárar, ar i qualini nar ortaine, ar 
i penyar hlárar i evandilyon nyardaina, ar valima 
ná ye nisse hire munta quérala se oa. 

Íre té oanter, Yésus yestane carpa i thanganna 
pa Yohannes: "Mana etelendelde mir i erume cenien? 
Lisce lévala i súrinen? Lá, mana etelendelde 
cenien? Nér arwa mussi lannaron? Yé, i arwar 
mussi lannaron ear coassen araniva! Mal mana 
castalda etelelien? Cenie Erutercáno? Ná, quetin 
lenna, ar ambela Erutercáno! Sé ná i quén pa 
ye ná técina: 'Yé, inye menta tercánonya epe 
lye, manwien mallelya epe lye.' Násie quetin 
lenna: Mici i nar nóne lo nissi, úquen ná túra 
epe Yohannes i Tumyando, mal i ampitya menelo 
araniesse ná túra epe sé. Mal aurellon Yohannes 
i Tumyandova tenna sí, menelo aranie perpere 
orme, ar i carir orme mapar sa. An ilye i 
Erutercánor ar i thanye quenter apaceniltar tenna 
Yohannes, ar qui merilde camitas, náse Elía ye 
tulumne. Ye same hlaru, nai hlaruvas! 

As mana sestuvan nónare sina? Nalte ve híni 
hámala i mancanómessen, yálala i hyane 
hínannar: 'Tyallelme i simpe len, mal ualde 
liltane; anelme yaimie, mal ualde pente inde 
nyéresse.' An Yohannes túle ú matiéno hya 
suciéno, ar queni quetir: 'Náse haryaina lo 
rauco!' I Atanyondo túle mátala ar súcala, ar 
queni quetir: 'Ela! Nér accamátala ar antaina 
sucien limpe, meldo tungwemoron ar úcarindoron!' 
Ananta Sailie anaie tanaina faila cardaryainen!" 

Tá yestanes naitya i ostor yasse i amarimbar 
túrie cardaryaron martaner, pan loitanelte hire 
inwis: "Horro lyen, Corasin! Horro lyen, 
Vet-Saira! An qui i túrie cardar yar amartier 
letse martaner mi Tír hya Síron, andanéya 
cestanelte inwis mi fillanne ar litte! Etta quetin 
lenna: Tíren ar Síronen i Aure Namiéva nauva 
cólima epe ya nauvas lent! Ar elye, Capernaum, ma 
nauval ortaina menelenna? Undu Mandostonna 
tuluval, an qui i túrie cardar yar martaner 
lyesse martaner Soromesse, tana osto tarne tenna 
aure sina. Etta quetin lenna: Soromo nóren i Aure 
Namiéva nauva cólima epe ya nauvas len!" 

Yana lúmesse Yésus ortane ómarya ar quente: 
"Laitan tye, Átar, Heru or menel cemenye, pan 
unurtiel nati sine i sailallon ar handallon ar 
ápantie tai vinimoin! Ná, Átar, an carie sie 
náne tyen mára! Ilye nati nar nin antaine lo 
Atarinya, ar úquen aqua ista i Yondo hequa i 
Atar; ente, úquen aqua ista i Atar hequa i Yondo 
ar aiquen yen i Yondo mere apanta se. Tula ninna, 
illi i mótar ar colir lunge cólar, ar antuvan 
lyen sére! Á panya yantanya indesse ar para 
nillo, an nanye moica ar nalda endasse, ar 
hiruvalde sére fealdain. An yaltanya ná milya ar 
cólanya alalunga!" 

RANTA 

Lúme yanasse Yésus lende ter i orirestar i 
sendaresse. Hildoryar náner maite ar yestaner 
lepta i cari oriva matien. Ar cénala si i Farisar 
quenter senna: "Ela! Hildolyar carir ya ua lávina 
care i sendaresse!" Quentes téna: "Ma ualde 
ehentie pa ya Lavir carne íre sé ar i neri óse 
náner maite? Lendes mir i coa Eruva ar mantelte i 
mastar taniéva, yar úner lávina matso sen hya i 
náner óse, mal i airimoin erinque? Hya ualde 
ehentie i thanyesse i mi sendare i airimor i 
cordasse racir i sendare ananta nar ú cámo? Mal 
quetin lenna i sisse ea ya ná túra epe i corda. 
Mal qui hanyanelde ya quetta sina tea: 'Merin 
óravie, ar lá yanca,' ualde namne i nar ú 
cámo. An i Atanyondo ná Heru i sendareo!" 

Apa oantes talo túles mir yomencoalta. Ar yé! 
enge tasse nér arwa hessa máo. Quentes téna: 
"Man ná i nér mici te arwa erya mámo ye ua, qui 
máma sina lanta mir unque i sendaresse, se-mapuva 
ar se-ortuva ettenna? Mal manen ambe mirwa epe 
máma ná atan! Sie ná lávina care márie i 
sendaresse!" Tá quentes i nerenna: "Á rahta 
mályanen!" Ar rahtanes sanen, ar anes envinyanta 
ar náne ve i hyana má. Mal i Farisar lender 
ettenna ar carner panoli pa manen nancarumneltes. 

Istala ta, Yésus oante talo. Rimbali yando 
hilyaner se, ar nestanes illi mici te, mal cannes 
te tulcave i ávalte carumne se sinwa, amaquatien 
ya náne quétina ter Yesaia i Erutercáno, ye 
quente: 

"Yé! Núronya ye ilcílien, meldanya, pa ye 
feanya asánie mai. Panyuvan fairenya sesse, ar 
anan caruvas sinwa i nórennar. Uas costuva hya 
yamuva, ar úquen hlaruva ómarya i mallessen. 
Rácina lisce uas ascatuva, ar yúlala urulanya 
uas luhtyuva, tenna taluvas anan apairenna. Ar 
esseryasse i nóri panyuvar estelelta!" 

Tá tulunelte senna raucoharyaina nér, cénelóra 
ar úpa, ar nestanes se, cárala i úpa nér carpa 
ar cene. Ar ilye i thangar náner ara inte 
elmendanen, ar quentelte: "Cé nér sina ná i 
Lavirion!" Hlárala ta, i Farisar quenter: "Nér 
sina ua et-hate i raucor hequa herunen i raucoron, 
Vélsevuv!" Istala sanweltar, quentes téna: "Ilya 
aranie thanca insanna ná carna lusta, ar ilya 
osto ar coa thanca insanna ua taruva. Ar qui 
Sátan et-hate Sátan, náse thanca insenna; tá 
manen aranierya taruva? Ente, qui inye et-hate i 
raucor Vélsevuvnen, mannen yondoldar et-hatir te? 
Etta té nauvar námoldar. Mal qui Eruo fairenen 
inye et-hate i raucor, Eruo aranie é utúlie 
lenna. Hya manen aiquen pole lelya mir i coa polda 
nerwa ar mapa armaryar, qui uas minyave nute i 
polda nér? Ar tá piluvas i nati coaryasse. Ye ua 
asinye, ná ngottonya, ar ye ua comya asinye, 
vinta. 

Etta quetin lenna: Ilya úcare ar naiquetie nauva 
apsénina Atanin, mal naiquetie i Fairenna ua 
nauva apsénina. An aiquen ye quete quetta i 
Atanyondonna, sen nauvas apsénina, mal ye quete i 
Airefeanna, ta ua nauva apsénina sen, randa 
sinasse ar i túlalasse véla. 

Cara i alda mára ar yáverya mára, hya cara i 
alda quelexa ar yáverya quelexa; an yáveryanen i 
alda ná sinwa. 

Onnar leucoron, manen polilde quete máre nati, 
elde i nar ulce? An et i endo úvello i anto 
quete. I mára atan tala máre nati mára 
harmaryallo, mal i olca nér tala olce nati olca 
harmaryallo. Quetin lyenna i pa ilya quetie ya 
atani quetir ya ua athea, hanquetuvalte Auresse 
Namiéva, an vére quettalyainen nauval failanta, 
ar vére quettalyainen nauval námina ulca!" 

Tá queneli mici Farisar hanquenter senna: 
"Peantar, merilme cene tanwa lyello!" Hanquentasse 
quentes téna: "Olca ar úvoronda nónare cestea 
tanwa, mal tanwa ua nauva antaina san, hequa Yóna 
i Erutercáno tanwa. An ve Yóna náne i hoa 
lingwio mityasse auressen nelde ar lómissen 
nelde, sie i Atanyondo euva cemeno endasse 
auressen nelde ar lómissen nelde. Neri Ninivello 
ortuvar i namiesse as nónare sina ar namuvar sa 
ulca, an té hirner inwis íre Yóna nyardane, mal 
ye! sisse ná ya ná hoa epe Yóna. 

Hyarmeno tári ortuva i namiesse as nónare sina 
ar namuva sa ulca, an túles cemeno mettallon 
hlarien Solomondo sailie, ar yé! sisse ná ya ná 
hoa epe Solomon. 

Íre úpoica faire ettule nerello, lahtas ter 
parce nómi cestala nóme séreva, mal uas hire. 
Tá quetis: "Nanwenuvan coanyanna yallo léven", 
ar túlala sanna, hiris i coa lusta, mal poica ar 
netyaina. Tá lelyas oa ar tala as inse hyane 
fairi otso, olce epe inse, ar apa menie minna 
marilte tasse, ar tana nero métima sóma ná 
faica epe i minya! Sie euva yando olca nónare 
sinan!" 

Íre en quentes i thangannar, yé! amillerya ar 
hánoryar tarner i ettesse ar merner carpa óse. 
Ar quén quente senna: "Yé! Amillelya ar 
hánolyar tárar i ettesse, mérala carpa aselye!" 
Hanquentasse quentes yenna carampe senna: "Man ná 
amillinya, ar man nar hánonyar?" Ar rahtala 
máryanen hildoryannar quentes: "Ela amillinya ar 
hánonyar! Aiquen ye care i indóme Atarinyo ye ea 
menelde, sé ná hánonya ar néthanya ar 
amillinya!" 

RANTA 

Aure yanasse Yésus, apa lendes i coallo, hamne 
ara i ear, ar hoe thangali ócomner senna. Etta 
lendes mir lunte ar hamne undu, íre i quanda 
thanga tarne i fárasse. Tá quentes téna rimbe 
natali sestielissen, quétala: "Yé! Rerindo lende 
ettenna rerien. Rerieryasse erdeli lantaner ara i 
malle, ar i aiwi túler ar manter tai. Exeli 
lantaner i ondonna, yasse ualte sáme núma cemen, 
ar orontelte lintie, peniénen núra cemen. Mal 
íre Anar oronte, anelte urtaine, ar peniénen 
thundo hestanelte. Exeli lantaner imíca i neceli, 
ar i neceli túler ama ar quorner te. Mal exeli 
lantaner i mára cemenna ar carner yáve ; mine, 
napánine lestali tuxa, exe, enenquean, exe, 
nelquean. Ye same hlaru, nai sé hlára!" 

Ar i hildor túler senna ar quenter: "Mana 
castalya carpien téna sestiessen?" Hanquentasse 
quentes: "Len ná antaina hanya menelo araniéno 
fóler, mal tane quenin uas antaina. An ye same, 
amba nauva sen antaina, ar camuvas úve ; mal ye 
ua same, yando ya samis nauva mapaina sello. Etta 
carpan téna sestiessen, pan yétala ualte cenuva, 
ar hlárala ualte tuntuva hya hanyuva, ar pa té 
Yesaio apacen ná carna nanwa: 'Hlariénen 
hlaruvalde, mal ualde hanya, ar yétiénen 
yétuvalde, mal ualde cene. An lie sino enda anaie 
carna tiuca, ar hlarultanten hlarilte ú 
hanquento, ar oholtielte hendultat; sie ualte oi 
cenuva hendultanten hya hlaruva hlarultanten ar 
hanyuva endaltanen ar hiruva inwis, nestienyan 
te!" 

Mal valime nát henduldat, an yétatte, ar 
hlaruldat, an hlaritte. An násie quetin lenna: 
Rimbe Erutercánoli ar failali merner cene yar 
elde yétar, mal ualte cenner tai, ar hlare i nati 
yar elde hlarir, mal ualte hlasse tai. 

Etta, elde hlara i sestie pa i rerindo: Íre 
aiquen hlare i quetta i araniéno mal ua hanya sa, 
i Olca tule ar rapa oa ya anaie rérina 
endaryasse; si ná ye náne rérina ara i malle. 
Ar ye náne rérina i ondosse, ta ná ye hlare i 
quetta ar came sa mi alasse. Ananta uas same 
thundo insesse mal lemya ter lúme, mal íre 
thangie hya roitie marta i quettanen, lantas oa mi 
imya lú. Ar ye náne rérina imíca i neceli, si 
ná ye hlára i quetta, mal randa sino cimbier ar 
i laro úsahtie quorir i quetta, ar náse ú 
yáveo. 

Ar ye náne rérina i mára cemende, si ná ye 
hlára i quetta ar hanya sa, ye é cole yáve ar 
care napánine lestali ; quén sina, tuxa, exe, 
enenquean, exe, nelequean!" 

Hyana sestie panyanes epe te, quétala: "Menelo 
aranie ná ve nér ye rende mára erde 
restaryasse. Íre queni náner lorne, ngottorya 
túle ar rende úmirwe olvali imíca i ore, are 
oante. Íre i lasse tuiane ar carne yáve, tá 
yando i úmirwe olvar túler ama. Etta i coanturo 
móli túler ar quenter senna: "Heru, ma ualye 
rende mára erde restalyasse? Mallo samis úmirwe 
olvali?" Quentes téna: "ngotto, nér, acárie nat 
sina!" Quentelte senna: "Ma meril i menuvalme 
comien te?" Eques: "Vá; hya cé tucuvalde ama 
yando i ore as i úmirwe olvar. Lava yúyon ale 
tenna i yávie, ar íre i yávie tuluva, quetuvan 
i cirihtoin: Minyave á comya i úmirwe olvar ar 
nuta te mir loxi náven urtaine; tá mena comien i 
ore mir hauranya!" 

Hyana sestie panyanes epe te, quétala: "Menelo 
aranie ná ve erde sinapio, ya nér nampe ar 
empanne restaryasse. Ta ná i ampitya ilye erdion, 
mal álienwa náse i anhoa i quearon ar anaie 
carna alda, ar sie menelo aiwi tulir ar hirir 
sére olvaryassen!" 

Hyana sestie quentes téna: "Menelo aranie ná ve 
pulmaxe, ya nís nampe ar nurtane hoe lestassen 
nelde moleva, tenna ilqua náne ortaina!" 

Ilye sine nati Yésus quente i thangannar 
sestiessen, ar ú sestiéno uas carampe téna, 
carien nanwa ya náne quétina ter i Erutercáno 
ye quente. "Pantuvan antonya sestielissen; caruvan 
sinwe natali nurtaine i tulciello!" 

Tá, apa mentie i thangar oa, lendes mir i coa. Ar 
hildoryar túler senna ar quenter: "Lava men hanya 
i sestie pa i úmirwe olvar i restasse!" 
Hanquentasse eques: "Ye rere i mára erde ná i 
Atanyondo; i resta ná i mar, ar i mára erde, té 
nar i araniéno yondor, mal i úmirwe olvar nar i 
Olco yondor. I ngotto ye rende te ná i Arauco. I 
yávie ná i rando tyel, i cirihtor nar vali. 
Etta, ve íre i úmirwe olvar nar comyaine ar 
urtaine nárenen, sie euva i rando tyelde: I 
Atanyondo mentuva valaryar, ar comyuvalte et 
aranieryallo ilye nati yar tyarir queni lanta ar i 
queni i racir i thanye, ar hatuvaltet mir i urna 
náreva. Tasse euvar níreltar ar mulielta 
nelciva. Tá i failar caltuvar ve Anar, Atarelto 
araniesse. Ye same hlaru, nai hláras! 

Menelo aranie ná ve harma nurtaina i restasse, ya 
nér hirne ar nurtane, ar alasseryanen autar vace 
i nati yar samis, ar mancas insen resta tana. 

Ata menelo aranie ná ve macar cestala máre 
marillar: Apa hirie er marilla ya náne ammirwa, 
oantes ar vance ilqua ya sámes ar mancane sa 
insen. 

Ata menelo aranie ná ve rembe, hátina mir i ear 
ar comyala lingwili ilya nostaleo. Íre anes 
quanta, tunceltes ama i fáranna ar hamner undu ar 
comyaner i márar mir veneli, mal i úmirwar 
hantelte oa. Sie euva i rando tyelde: I vali 
etelelyuvar ar ciltuvar i olcar i failallon, ar 
hatuvaltet mir i uruite urna. Tasse euvar 
níreltar ar mulielta nelciva. 

Ma hanyanelde ilye sine nati?" Quentelte senna: 
"Ná!" Tá quentes téna: "Etta ilya parmangolmo, 
peantaina pa menelo aranie, ná ve nér, coantur, 
ye tala et harmaryallo vinyali ar yárali!" 

Ar tá, apa Yésus telyane sestier sine, lahtanes 
nóre talo. Ar íre túles ontarnómeryanna, 
peantanes tien yomencoaltasse. Sie anelte quátine 
elmendanen ar quenter: "Mallo nér sina camne 
sailie sina ar i taure cardar sine? Ma si ua i 
tautamo yondo? Ma amillerya ua estaina María, ar 
hánoryar Yácov ar Yósef ar Símon ar Yúra? Ar 
nétharyar, ma ualte illi aselve? Masse, tá, nér 
sina camne ilye sine nati?" Etta anelte rúthie 
senna. Mal Yésus quente téna: "Erutercáno ua 
pene laitie hequa atarnómeryasse ar coaryasse!" 
Ar uas carne tasse rimbe taure cardali, pan 
pennelte savie. 

RANTA 

Lúme yanasse Herol i Canastatur hlasse i nyarna 
pa Yésus, ar quentes núroryannar: "Si ná 
Yohannes i Tumyando. Anaies ortaina qualinillor, 
ar etta i taure cardar martar sénen!" An Herol 
yá nampe Yohannes ar nunte se ar se-panyane 
mandosse, castanen Heroliasso, veri Filip 
hánoryo. An Yohannes quente senna: "Ualye lerta 
same se!" Mal ómu mernes nahta se, runces i 
thangallo, an sannes pa se ve Erutercáno. 

Man íre anelte merye Herolo nónaresse, 
Heroliasso selye liltane sasse ar antane Herolen 
alasse ta hoa i quentes sen vanda: antie sen aiqua 
ya arcumnes. Tá, peantaina lo amillerya, quentes: 
"Ánin anta sisse venesse Yohannes i Tumyando 
cas!" Ómu ta tyarne sen nyére, i aran canne i mo 
antumne sa i venden, ar mentanes ar hocirne 
Yohanneo cas i mandosse. Ar carya náne talaina 
venesse ar antaina i venden, ar talleses 
amilleryanna. Ar hildoryar túler ar namper oa i 
loico ar tuluner se sapsanna, ar túlelte ar 
nyarner Yésun. 

Ire hlasses sa, Yésus lende oa talo luntesse, 
eressea nómenna, náven erinqua; mal i thangar 
hlasser sa ar hilyaner se talunen i ostollon. 

Ar íre túles cennes hoa thanga, ar endarya 
etelende téna, ar nestanes hlaiwaltar. Mal íre 
thinye lantane, hildoryar túler senna ar quenter: 
"I nóme ná eressea, ar i lúme ná telwa yando 
sí; á menta i thangar oa, menieltan mir i mastor 
mancien inten matso!" Mal Yésus quente téna: 
"Ualte same maure autiéva. Elde áten anta matso 
matien!" Quentelte senna: "Samilme munta sisse 
hequa mastar lempe ar lingwe atta!" Eques: "Á 
tala tai sir ninna!" Tá cannes i thangar i 
caitumnelte undu i salquenna, ar nampes i mastar 
lempe ar lingwe atta, ar yétala ama menelenna 
quentes aistie. Ar apa racie i mastar etsanteset i 
hildoin, ar i hildor i thangain. Ar illi manter ar 
náner quátine, ar ortanelte i lemyala rantar, 
quante vircolcar yunque. Mal i manter náner os 
neri húmi lempe, hequa i nissi ar híni. 

Tá, lintiénen, mauyanes hildoryar mene mir i 
lunte ar lelya epe se i hyana fáranna, íre 
mentanes i thangar oa. 

Ar apa mentanes i thangar oa, lendes ama mir i 
oron eressea nómenna, hyamien. Íre thinye túle, 
anes erinqua tasse. Sí i lunte náne rangar rimbe 
tuxali norello, ngwalyaina lo i falmar, an 
sámelte i súre cendeleltanna. Mal mí cantea 
tirisse i lómio túles téna, vantala i earesse. 
Íre cenneltes, anelte tarastaine, quétala: "Ta 
ná autha!" Ar caureltanen yámelte. Mal mi imya 
lú Yésus quente téna: "Huore! Inye ná! Áva 
ruce!" Péter hanquente senna: "Heru, qui ta ná 
elye, ánin cane i tuluvan lyenna olla i neni!" 
Eques: "Tula!" 

Tá Péter, autala i luntello, vantane olla i neni 
ar túle Yésunna. Mal íre cennes i raumo, anes 
ruhtaina, ar íre i nén yestane hlucitas, yámes: 
"Heru, áni rehta!" Mi imya lú Yésus rahtane 
máryanen ar nampe se, ar quentes senna: "Nér 
pitya saviéno, manen ná i savielya náne 
iltanca?" Ar apa lendette mir i lunte, i raumo 
pustane. Tá i queni i luntesse luhtaner epe se, 
quétala: "Nanwave nalye Eruo Yondo!" Ar 
lahtanelte ar túler norenna mi Ennesaret. 

Íre i neri tana nómesse atsinter se, mentanelte 
mir i quanda oscaitala nórie, ar queni tuluner 
senna illi i náner hlaiwe. Ar arcanelte sello i 
appumnelte collaryo lane erinqua, ar illi i 
appaner sa camner quanta mále. 

RANTA 

Tá túler Yésunna Yerúsalemello Farisali ar 
parmangolmoli, quétala: "Manen ná i hildolyar 
racir i haime cámina i amyárallon? An ualte sove 
máltat nó matilte matso!" 

Hanquentasse quentes téna: "Manen ná i elde 
racir Eruo axan haimeldanen? An Eru quente: 'Á 
anta alcar atarelyan yo amillelyan,' ar: 'Aiquen 
ye quete ulco pa atar hya amil, é qualuva.' Mal 
elde quetir: 'Aiquen ye quete ataryanna hya 
amilleryanna: 'Aiqua athea ya camumnetye nillo, 
ná anna Erun' ; mauya sen i aqua uas anta alcar 
ataryan hya amilleryan. Imnatyandoli, Yesaia 
quente mai ve Erutercáno pa le, íre quentes: 
'Lie sina nin-anta alcar péltanten, mal endalta 
ná haira nillo. Cumnave tyerilte ni, peantala 
Atanion peantier!" 

Ar tultanes i thanga ar quente téna: "Á lasta ar 
hanya! Lá ya tule minna ter queno anto vahta 
atan, mal ya ettule antoryallo ná ya vahta atan!" 

Tá i hildor túler ar quenter senna: "Ma istal i 
íre i Farisar hlasser i quetta, anelte rúthie?" 
Hanquentasse quentes: "Ilya olva ye meneldea 
Atarinya ua empanne, nauva túcina ama as 
thunduryar. Lava tien náve! Cénelóre tulyandoli 
nalte. Mal qui cénelóra quén tulya cénelóra 
quén, yúyo lantuvat mir sapta!" Hanquentasse 
Péter quente senna: "Ámen anta tercen pa i 
sestie!" Tá quentes: "Ma yando elde loitar hanya? 
Ma ualde ista i ilqua ya tule minna ter i anto, 
mene mir i hirdi ar auta mir i aucelie? Mal yar 
ettulir i antollo ettulir i endallo, ar tai vahtar 
atan. An et i endallo tulir olce sanwar, nahtier, 
vestaleracie, úpuhtale, pilwi, húrala vettier, 
naiquetier. Tai nar yar vahtar atan, mal qui atan 
mate matso úsóvine mánten, ta ua vahta se!" 

Autala talo, Yésus sí lende oa mir i ménar 
Tíro ar Sírono. Ar yé! Cánanya nís ente 
nóriellon ettúle ar yáme, quétala: "Órava 
nisse, Lavirion! Selyenya ná ulcave haryaina lo 
rauco!" Mal sé ua hanquente senna quetta. Ar 
hildoryar túler senna ar arcaner sello, quétala: 
"Áse menta oa, an yámas ca vi!" Hanquentasse 
eques: "Únen mentaina aiquenna hequa i vanwe 
mámannar Israélo coallo!" Íre i nís túle, 
luhtanes epe se, quétala: "Heru, áni manya!" 
Hanquentasse eques: "Ta vanima mapie i hínion 
masta ar hatie sa i huonnar!" Sé quente: "Ná, 
Heru, mal i huor matir i mier yar lantar sarnollo 
herultaiva!" Tá Yésus hanquente senna: "A nís, 
savielya ná túra; nai martuva lyen ve asáviel!" 
Ar i selye náne nestaina lúme yanallo. 

Lahtala nórie talo, Yésus túre hare i Earenna 
Alileo, ar apa menie ama mir oron hamnes undu 
tasse. Tá hoe thangali túler senna, túlula 
queneli i náner úlévime, tapte, cénelóre, 
úpe, ar nimpe rimbe hyane lélissen, ar sie i 
thanga náne quanta elmendanen íre cennelte i 
úpar quéta ar i úlévimar vantea ar i 
cénelórar céna, ar antanelte alcar Israélo 
Ainon. 

Mal Yésus tultane hildoryar insenna ar quente: 
"Endanya etelelya i thanganna, an sí elémielte 
asinye auressen nelde, ar samilte munta matien; ar 
uan mere menta te oa ú matiéno. Cé nauvalte 
acca lumbe i mallesse!" Mal hildoryar quenter 
senna: "Mallo, mi eressea nóme sina, ngetuvalme 
masta faryala thangan ya ta hoa ná?" 

Ar Yésus quente téna: "Mana nóte massaron 
samilde?" Quentelte: "Otso, ar mance lingwili!" 
Tá, apa cannes i thangan i caitumnelte i 
talamesse, nampes i matsar otso ar, apa antie 
hantale, rance tai ar etsante tai i hildoin, ar i 
hildor i thangain. Ar illi manter ar náner 
quátine, ar comyanelte i lemyala rantar: quante 
vircolcar otso. Ananta i manter náner neri húmi 
canta, hequa i nissi ar híni. Ar apa mentie i 
thangar oa, lendes mir i lunte ar túle i 
ménannar Maharano. 

RANTA 

Ar i Farisar ar Sardúcear túler senna, ar 
tyastien se arcanelte sello i tanumnes tien tanwa 
menello. Hanquentasse quentes téna: [] "Ulca ar 
úvoronda nónare cestea tanwa, mal tanwa ua nauva 
antaina san, hequa Yóno tanwa!" Ar oantes tello 
ar lende oa. 

Sí i hildor lahtaner i hyana fáranna, ar ualte 
renne tala massa. Yésus quente téna: "Cima ar 
ettira pa i pulmaxe Farisaron ar Sardúcearon!" 
Carampelte pa si mici inte, quétala: "Ualve talle 
massar!" Istala ta, Yésus quente: "Manen ná i 
carpalde mici inde pa penie mastar? Ma en ualde 
hanya, ar ualde enyale i mastar lempe i húmin 
lempe, ar i nóte vircolcaron yar ortanelde? Hya i 
mastar otso i húmin canta, ar i nóte vircolcaron 
yar ortanelde? Manen, tá, ualde hanya i uan 
quente lenna pa massar? Mal ettira pa i pulmaxe 
Farisaron ar Sardúcearon!" Tá hanyanelte i 
quentes téna i ettirumnelte, lá pa i pulmaxe 
mastaron, mal pa i peantie Farisaron ar 
Sardúcearon. 

Apa Yésus túle i ménannar Cesaréa Filippio, 
maquentes hildoryannar: "Man neri quetir i 
Atanyondo náve?" Quentelte: "Queneli quetir: 
Yohannes i Tumyando, exeli: Elía, exeli: Yeremía 
hya quén i Erutercánoron!" Quentes téna: "Mal 
elde, man quetilde i nanye?" Hanquentasse Péter 
quente senna: "Elye ná i Hristo, i coirea Aino 
yondo!" Yésus hanquente senna: "Valima nalye, 
Símon Var-Yóna, an hráve yo serce uat apantane 
sa lyen, mal meneldea Atarinya. Ar quetin lyenna: 
Elye Péter, ar ondo sinasse carastuvan ocombenya, 
ar Mandosto andor uar orturuva sa. Antuvan lyen 
menelo araniéno latili, ar aiqua ya nutuvalde 
cemende nauva nútina menelde, ar aiqua ya lehtal 
cemende nauva lehtaina menelde!" 

Tá tulcave cannes i hildoin i ávalte quetumne 
aiquenna i anes i Hristo. 

Lúme yanallo Yésus yestane tana hildoryain i 
mauyane sen lelya Yerúsalemenna ar perpere rimbe 
natali ho i amyárar ar parmangolmor, ar náve 
nanca, ar i nelya auresse náve ortaina. Mal 
Péter talle se arana ar yestane carpa tulcave 
senna, quétala: "Na milya imlen, Heru! Sie laume 
euva elyen!" Mal sé quernexe ar quente 
Péterenna: "Heca ca ni, Sátan! Meril tyare ni 
lanta, an sanal, lá Eruo sanwi, mal tai atanion!" 

Tá Yésus quente hildoryannar: "Qui aiquen mere 
tule apa ni, nai laluvas inse ar ortuva tarwerya 
ar hilyuva ni. 

An aiquen ye mere rehta cuilerya, sen nauvas 
vanwa; mal aiquen yeo cuile ná vanwa márienyan, 
hiruva sa. An qui atan came i quanda mar, mal 
cuilerya ná vanwa, manen ta ná athea sen? An i 
Atanyondo tuluva Ataryo alcaresse as valaryar, ar 
tá paityuvas ilquenen ve lengierya. Násie quetin 
lenna i ear queneli i tárar sisse i laume 
tyavuvar qualme nó cenilte i Atanyondo túla 
aranieryasse!" 

RANTA 

Auri enque epeta Yésus talle Péter ar Yácov ar 
Yohannes hánorya, ar tulyune te ama mir tára 
oron, té erinque. Ar anes vistaina epe te, ar 
cendelerya caltane ve Anar, ar lanneryar náner 
alcarinque ve cala. Ar yé! Móses ar Elía tanner 
intu tien, quétala óse. Mal Péter carampe ar 
quente Yésunna: "Heru, ná vanima i nalme sisse! 
Qui meril, ortuvan sisse lancoar nelde: er lyen ar 
er Mósen ar er Elían!" Íre i quettar en náner 
antoryasse, yé! calima fanya teltane te, ar enge 
óma et i fanyallo ya quente: "Si ná yondonya, i 
melda, pa ye sanan mai; á lasta senna!" Hlárala 
si, i hildor lantaner cendeleltasse ar náner ita 
caurie. Tá Yésus túle hare téna, ar appala te 
quentes: "Á orta, ar áva ruce!" Íre ortanelte 
hendultat, cennelte úquen hequa Yésus immo. 

Tieltasse undu i orontello, Yésus canne tien, 
quétala: "Áva nyare aiquenen pa i cenie nó i 
Atanyondo ná ortaina qualinillon!" 

Mal i hildor maquenter: "Tá manen ná i quetir i 
parmangolmor i Elía maurenen tuluva minyave?" 
Hanquentasse eques: "Elía é tuluva ar 
envinyatuva ilye nati. Mal quetin lyenna i Elía 
utúlie yando sí, ar ualte atsinte se, mal carner 
sen ve mernelte. Mi imya lé i Atanyondo perperuva 
máltanten!" Tá i hildor hanyaner i quentes téna 
pa Yohannes i Tumyando. 

Ar íre túlelte i thanganna, nér túle senna, 
lantala occaryanta epe se ar quétala: "Heru, 
órava yondonyasse, an náse ránahlaiwa ar nimpa, 
an lantas rimbave mir i náre ar rimbave mir i 
nén, ar tulunenyes hildolyannar, mal ualte polle 
nesta se!" Hanquentasse Yésus quente: "Úvoronda 
ar rícina nónare, manen andave mauya nin lemya 
aselde? Manen andave mauya nin cole le? Áse tala 
ninna!" Tá Yésus carampe tulcave senna, ar i 
rauco ettúle sello, ar i seldo náne nestaina 
lúme yanallo. 

Epeta i hildor túler vérave Yésunna ar quenter: 
"Manen ná i elme ua polle et-hatitas?" Quentes 
téna: "Pitya savieldanen. An násie quetin lenna: 
Qui samilde savie ve erde sinapio, quetuvalde oron 
sinanna: Leva silo tar, ar levuvas, ar munta nauva 
úcárima len. [] 

Íre anelte comyaine Alileasse Yésus quente 
téna: "I Atanyondo nauva vartaina mannar atanion, 
ar nahtuvaltes, ar i nelya auresse nauvas 
ortaina!" Etta sámelte lunga nyére. 

Íre túlelte Capernaumenna, i neri comyala i 
racma atta túler Péterenna ar quente: "Ma 
peantarelda ua paitya i racma atta?" Quentes: 
"Caris!" Mal íre lendes mir i coa, nó polles 
quete, Yésus quente: "Mana sanal, Símon? Ho man 
cemeno arani camir tungwe hya rantie? Yondoltallon 
hya etteleallon?" Íre quentes, "I etteleallon," 
Yésus quente senna: "Tá i yondor é nar lére. 
Mal i uangwe caruva te rúthie, alye lelya i 
earenna, hata ampa, ar á mapa i minya lingwe 
túlala ama ; ar íre latyal antorya, hiruval 
stater. Á mapa ta ar áten anta nin ar lyen!" 

Lúme yanasse i hildor túler hare Yésunna ar 
quenter: "Man nanwave ná i antúra menelo 
araniesse?" Ar apa yalles pitya hína insenna, 
se-tyarnes tare i endesse ar quente: "Násie 
quetin lenna: Qui ualde hire inwis ar nar ve pitye 
híni, laume tuluvalde mir menelo aranie. Etta, 
aiquen ye care inse nalda ve hína sina, sé ná i 
antúra menelo araniesse; ar aiquen ye came erya 
taite hína essenyanen, came ní. Mal aiquen ye 
tyare er mici sine ye save nisse, lanta ; sen 
nauva ambe athea qui mulondo náne panyaina os 
yahtya, ar anes quórina mí núra ear. 

Horro i marden úsahtieryain! An i úsahtier 
maurenen tuluvar, man horro i atanen yenen i 
úsahtie tule! Mal qui málya hya talelya tyára 
lantelya, ása aucire ar hata sa lyello! Menie 
úlévima hya tapta mir coivie ná lyen arya epe 
náve hátina arwa má atto hya tál atto mir i 
oira náre! Ar qui hendelya tyára lantelya, ása 
narca ettenna ar hata sa lyello! Menie mir coivie 
arwa erya hendo ná lyen arya epe náve hátina 
arwa hen atto mir i uruite Ehenna! Cena i ualde 
nattire aiquen mici pityar sine! An quetin lenna i 
valaltar menelde illume yétar meneldea Atarinyo 
cendele. 

An i Atanyondo utúlie rehtien ya náne vanwa. 
Mana sanalde? Qui nér same mámar tuxa ar er mici 
te ranya, ma uas auta ho i nerte neterquean i 
orontissen ar mene cestien i ranyala máma? Ar qui 
é hirises ; násie quetin lenna, pa máma tana 
samis alasse túra epe ya samis pa i nerte 
neterquean i uar aránie. Mi imya lé, menelda 
Atarinyo indóme ua i erya mici pityar sine nauva 
vanwa. 

Ente, qui hánolya úcare, mena ar tulcarpa senna 
imbe lyé ar sé erinque. Qui lastas lyenna, 
engétiel hánolya. Mal qui uas lasta, á tala 
aselye er hya atta ambe, an i antonen astarmor 
atto hya neldeo ilya natto nauva tulcaina. Qui uas 
lasta túna, queta i ocombenna. Qui loitas lasta 
yando i ocombenna, nauvas lyen ve quén i nórion 
ar ve tungwemo. 

Násie quetin lenna, ilqua ya nutilde cemende 
nauva nútina menelde, ar ilqua ya lehtalde 
cemende nauva lehtaina menelde. Ata násie quetin 
lenna: Qui atta mici le nát er sámo cemende 
arcien nat, ta martuva tunt meneldea Atarinyanen. 
An yasse atta hya nelde nar comyaine mi essenya, 
tasse ean endaltasse. 

Tá Péter túle ar quente senna: "Heru, mana 
nóte i lúron yar hánonya lerta úcare ninna ar 
apsenuvan sen? Tenna lúr otso?" Yésus quente 
senna: "Quetin lyenna, lá tenna lúr otso, mal 
tenna otoquean lúr otso! Etta menelo aranie ná 
ve nér, aran, ye merne same onótie as móliryar. 
Íre yestanes i onótie, qúen arwa rohto 
talention húmi quean náne tulyaina senna. Pan 
uas sáme fáre paitien sen, herurya canne i mo 
vacumne se, as verirya ar hínaryar, ar ilqua ya 
sámes, paitien i rohta. Etta i mól lantane undu 
ar luhtane epe se, quétala: "Sama cóle nin, ar 
nampaityuvan ilqua lyen!" Ápina endaryanna, sana 
mólo heru lehtane se ar apsenne rohtarya. 

Mal sana mól etelende ar hirne quén i hyane 
mólion, ye sáme rohta lenárion tuxa sen. Ar 
mápala se, yestanes quore se, quétala: "Ánin 
paitya rohtalya!" Tá i hyana mól lantane undu ar 
arcane sello, quétala: "Sama cóla nin, ar 
paityuvan lyen!" Mal uas merne, ono lendes ar 
hante se mir mando tenna paityumnes rohtarya. 
Etta, íre i hyane móli cenner ya martane, 
sámelte núra nyére, ar lendelte ar nyarner 
herultan ilqua ya náne martienwa. Tá herurya 
tultane se ar quente senna: "Olca mól, quanda 
rohtalya apsennen lyen, íre arcanel nillo! Lau 
tá carumnel mai qui yando lyé óravumne i hyana 
mólesse ye enge aselye, ve inye antane lyen 
óravie?" Ar nála rúthea, 

herurya antane se ollo i mandonturin, tenna 
paityumnes quanda rohtarya. Mí imya lé meneldea 
Atarinya yando caruva len qui ualde ilquen apsene 
hánoryan endaldallo!" 

RANTA 

Ar apa Yésus telyane ilye quettar sine oantes 
Alileallo ar túler i ménannar Yúreo, Yordan 
pella. Ar hoe thangali hilyaner se, ar te-nestanes 
tasse. 

Ar Farisali túler senna tyastien se, quétala: 
"Ma lerta nér lehta inse veriryallo ilya 
castanen?" Hanquentasse eques: "Ma ualde hentane i 
sé ye ontane tu, i yestallo carne tu hanu yo ní 
ar quente: 'Sina castanen nér autuva ataryallo ar 
amilleryallo ar himyuva verirya, ar nauvatte 
hráve er'? Sie uatte ambe atta, mal hráve er. 
Etta, ya Eru apánie nu er yalta, áva lave atanen 
cilta!" Quentelte senna: "Tá manen ná i Móses 
canne i mo antuva sen tecie aumentiéva ar panyuva 
se oa?" Quentes téna: "Hranga endaldanen Móses 
láve i lertalde lehta inde verildallon, mal ua 
enge sie i yestallo. Ar quetin lenna: Aiquen ye 
lehta immo veriryallo hequa úpuhtiénen, ar verya 
exenna, race vestale!" 

I hildor quenter senna: "Qui ea sie pa veru yo 
veri, vestale ua athea!" Quentes téna: "Illi uar 
pole came i quetie, mal té erinque i samir i 
anna. An ear vielórali i náner nóne sie 
amillelto mónallo, ar ear vielórali i náner 
cárine vielórali lo atani, ar ear vielórali i 
acárier inte vielórali menelo aranie márien. 
Lava yen pole camitas, came sa!" 

Tá hínali náner talaine senna, panieryan 
máryat tesse ar hyameryan tien, mal i hildor 
naityaner te. Mal Yésus quente: "Lava i hínin 
tule, ar ávate pusta tuliello ninna, an menelo 
aranie ná taitin!" Ar panyanes máryat tesse ar 
oante talo. 

Ar yé! quén túle senna ar quente: "Peantar, 
mana i márie ya mauya nin care camien oira 
coivie?" Quentes senna: "Manen ná i maquetil ní 
pa márie? Ea er ye ná mára. Mal qui meril mene 
mir coivie, á himya i axani!" Quentes senna: 
"Mana nalte?" Yésus hanquente: "Ávalye nahta, 
ávalye pile, ávalye quete húrala vettie, alye 
anta alcar atarelyan ar amillelyan, ar mela 
armarolya ve imle!" I nessa nér quente senna: 
"Ihímien ilye axani sine; mana en penin?" Yésus 
quente senna: "Qui meril náve ilvana, mena ar 
vaca armalyar ar átai anta i penyain, ar camuval 
harma menelde; tá tula ar áni hilya!" Íre i 
nessa nér hlasse ta, oantes nyéresse, an sámes 
rimbe armali. 

Mal Yésus quente hildoryannar: "Násie quetin 
lenna i nauva urda lára quenen tule mir menelo 
aranie. Ata quetin lenna: Ulumpen menie ter nelmo 
assa ná athcarna epe tulie mir Eruo aranie lára 
quenen!" 

Íre i hildor hlasser ta, anelte quátine túra 
elmendanen, quétala: "Man pole náve rehtaina?" 
Yétala te, Yésus quente: "Atanin nas úcárima, 
mal Erun ilye nati nar cárime!" 

Tá Péter carampe, quétala: "Yé, ehehtielme 
ilqua ar ihílier lyé. Mana, nanwave, euva men?" 
Yésus quente téna: "Násie quetin lenna: I 
enontiesse, íre i Atanyondo hamuva undu 
alcarinqua mahalmaryanna, lé i ihílier ni yando 
hamuvar mahalassen yunque, námala Israélo nossi 
yunque. Ar ilquen ye oantie ho coar hya hánor hya 
néthar hya restar castanen essenyo, camuva rimbe 
lúli amba ar nauva aryon oira coiviéno. Mal 
rimbali i nar minye nauvar métime, ar i métimar, 
minye. 

RANTA 

An menelo aranie ná ve nér, coantur, ye etelende 
arinyave hirien molindoli in polles paitya 
molieltan tarwaryasse liantassion. Apa carie vére 
as i molindor pa er lenár i auren, mentanes te 
mir tarwarya. Etelendes yando os i neldea lúme ar 
cenne exeli tára ú moliéno mi mancalenóme, ar 
quentes yando téna: "Yando lé, á lelya mir i 
tarwa, ar antuvan len ya faila ná!" Ar lendelte. 
Ata lendes ettenna os i enquea ar i nertea lúme, 
ar carne i imya nat. Mal os i minquea lúme lendes 
ettenna ar hirne exeli tára, ar quentes téna: 
"Manen ná i táralde sisse i quanda aure ú 
moliéno?" Quentelte senna: "Pan úquen acárie 
vére aselme pa molie!" Quentes téna: "Mena i 
tarwanna liantassion, yando elde!" 

Íre thinye túle, i tarwantur quente 
ortirnoryanna: "Yala i molindor ar á paitya tien 
paityalelta, i métimallon i minyannar!" Íre i 
minquea lúmeo neri túler, ilquen mici te camne 
lenár. Etta, íre i minyar túler, intyanelte i 
camumnelte amba, mal ilquen mici té yando camne 
er lenár. Apa camie sa nurrunelte i tarwanturenna 
ar quenter: "Métimar sine omólier erya lúme, 
ananta antal tien i imya ya antal men i ocólier i 
aureo cólo ar i úre!" Mal hanquentasse quenenna 
mici te quentes: "Málo, acárien munta úfaila 
lyen! Quentel náto íre quenten i antumnen lyen 
er lenár, lá? Á mapa ya lyenya ná ar mena! 
Merin anta métima sinan i imya ya antan lyen. Ma 
uan lerta care ya merin vére natinyain? Hya ma 
hendelya ná olca pan inye mane ná?' Sie i 
métimar nauvar minye, ar i minyar métime!" 

Sí nó lendes ama Yerúsalemenna, Yésus tulyane 
i hildor yunque véra nómenna ar quente téna: 
"Yé! Lelyuvalme ama Yerúsalemenna, ar i 
Atanyondo nauva antaina olla i hére airimoin ar i 
parmangolmoin, ar namuvaltes valda qualmeo ar 
antuvaltes olla i nórin, lengieltan senna 
yaiwenen ar riptieltan se ar tarwestieltan se, ar 
i neldea auresse nauvas ortaina!" 

Tá Severaio yondoron amil túle senna as 
yondoryar, luhtala epe se ar arcala nat sello. 
Yésus quente senna: "Mana meril?" Sé quente 
senna: "Queta i yondonya atta sine haruvat, quén 
ara formalya ar quén ara hyarmalya, 
aranielyasse!" Hanquentasse Yésus quente: "Uaste 
ista ya arcaste! Ma lét polit suce i yulma ya 
inye sucuva?" Quentette senna: "Polimme!" Quentes 
túna: "É sucuvaste yulmanya, mal harie ara 
formanya ar hyarmanya ua anna inye lerta anta; ta 
ná in nar manwaine lo Atarinya!" 

Íre i exi quean hlasser pa si, anelte rúthie i 
háno attanna. Mal Yésus yalle te insenna ar 
quente: "Istalde i nórion turi turir tai, ar 
tauraltar samir túre or te. Mal ua ea sie mici 
elde, ono ye mere náve túra mici lé, sen mauya 
náve núrolda, ar yen mere náve minya mici le, 
sen mauya náve mólelda ; ve yando i Atanyondo ua 
túle náven veuyaina, mal vevien ar antien 
cuilerya ve nanwere quaptalesse rimbaiva!" 

Sí, íre lendelte et Yericollo hoa thanga hilyane 
se. Ar yé! nér atta cénelóre hamnet ara i 
malle. Íre hlassette i náne Yésus i quén 
lahtala, yámette quétala: "Heru, órava metse, 
Lavirion!" Mal i thanga carampe túna tulcave, 
návettan quilde; ananta yámette i ambe: "Heru, 
órava metse, Lavirion!" Ar Yésus pustane, yalle 
tu ar quente: "Mana meriste i caruvan lent?" 
Quentette senna: "Heru, nai hendummat nauvat 
pantaine!" Ápina endaryanna, Yésus appane 
henduttat ; ar mi yana lú ence tunt cene, ar 
hilyanettes. 

RANTA 

Íre túlelte hare Yerúsalemenna ar túler 
Vet-Fahenna i Orontenna Milpioiva, tá Yésus 
etementane hildo atta, quétala túna: "Mena mir i 
osto ya caita epe tu, ar lintave hiruvaste pellope 
nútina, ar rocolle óse; átu lehta ar átu tulya 
ninna. Ar qui quén quete aiqua lenta, queta: I 
Heru same maure túva. Tá, mi imya lú, mentuvas 
tu!" 

Nat sina martane amaquatien i quetta ya i 
Erutercáno quente: "Nyara Siono selyen: Yé, 
aranelya túla lyenna, nalda ar hámala 
pellopesse, ar rocollesse, onna celvo cólova!" 

Sie i hildor lender ar carner ve Yésus canne 
tien. Ar tulunette i pellope ar rocollerya, ar 
panyanette tusse collattar, ar hamnes tusse. I 
ambe hoa ranta i thango pantaner collaltar i 
mallesse, íre exeli hocirner olvali i aldallon ar 
pantaner tai i mallesse. Ar i thangar yar lender 
epe se ar i hilyaner yámer: "Hosanna yondon 
Laviro! Aistana ná ye túla i Heruo essenen! 
Hosanna i tarmenissen!" 

Ar íre lendes mir Yerúsalem, i quanda osto náne 
valtaina, quétala: "Man ná quen sina?" Mal i 
thangar hanquenter: "Si ná Yésus i Erutercáno, 
Nasaretello Alileasse!" 

Ar Yésus lende mir i corda, ar et-hantes ilye i 
vancer ar homancaner i cordasse, ar sarnor i 
telpevistandoiva nuquernes, ar i andahammar iva 
vancer i cucuar. Ar quentes téna: "Ná técina: 
Coanya nauva estaina coa hyamiéva ; mal elde 
acárier sa rotto piluiva!" 

Ente, cénelóre ar úlévime queneli túler senna 
i cordasse, ar nestanes te. 

Íre i hére airimor ar i parmangolmor cenner i 
elmendar yar carnes ar i seldor yámala i 
cordasse: "Hosianna Yondon Laviro!", anelte 
rúthie ar quenter senna: "Ma hláral ya té 
quétar?" Yésus quente téna: "Ná! Ma ualde oi 
henta si: 'Et antollo lapsion ar vinimoron 
amanwiel laitale' ; ?" Ar oantes tello ar lende et 
i ostollo Vetanianna ar lemyane tasse ter i lóme. 

Nanwénala i cordanna arinyave, anes maita. Ar 
cennes relyávalda ara i malle ar lende senna, mal 
hirnes munta sesse hequa lasseli erinque, ar 
quentes senna: "Nai úquen ua oi camuva yáve 
lyello!" Ar mi imya lú i relyávalda hestane. Mal 
íre i hildor cenner ta, anelte elmendasse, 
quétala: "Manen i relyávalda hestane mi erya 
lú?" Hanquentasse Yésus quente téna: "Násie 
quetin lenna: Qui samilde savie ar uar iltance, 
ualde eryave caruva ya inye carne i relyávaldan, 
mal yando qui quetilde oron sinanna: 'Na ortaina 
ar hátina mir i ear', ta martuva. Ar ilye i nati 
yar arcalde hyamiesse, arwe saviéno, camuvalde!" 

Sí apa lendes mir i corda, i hére airimor ar i 
amyárar imíca i lie túler senna íre peantanes 
i thanga ar quenter: "Mana i hére yanen caril 
nati sine? Ar man antane lyen hére sina?" 
Hanquentesse Yésus quente téna: "Yando inye 
maquetuva lenna pa er nat. Qui nyarilde nin, yando 
inye nyaruva len pa i hére yanen carin nati sine. 
Yohanneo tumyale, mallo anes? Menello hya 
atanillon?" Mal carnelte úvie mici inte, 
quétala: "Qui quetilve: Menello, quetuvas venna: 
Tá manen ná i ualde sáve sesse? Mal qui 
quetilve: Atanillon, rucuvalve i thangallo, an 
illi mici te savir i Yohannes náne Erutercáno!" 
Ar hanquentasse quentelte Yésunna: "Ualme ista!" 
Yando sé quente téna: "Tá inye véla ua nyare 
len pa i hére yanen carin nati sine. 

Mal mana sanalde? Enge nér as hína atta. Lendes 
i minyanna ar quente: Hína, síra mola i tarwasse 
liantassion! Eques: Ménan, heru! ; mal uas lende. 
Lelyala i exenna, quentes i imya nat. Mal 
hanquentasse quentes: Uan mere. Ono epeta vistanes 
sámarya ar lende. Man imíca i atta carne i ataro 
nirme?" Quentelte: "I attea!" Yésus quente téna: 
"Násie quetin lenna: I tungwemor ar i imbacindi 
lelyar epe lé mir Eruo aranie. An Yohannes túle 
lenna mí malle failiéva, mal ualde sáver sesse. 
Mal i tungwemor ar i imbacindi sáver sesse, ar 
elde, ómu cennelde ta, uar epeta vistane sámalda 
savien sesse. 

Hlara exa sestie: Enge nér, coantur, ye empanne 
tarwa liantassion, pelle sa pelonen, sampe 
limpevorma ar carastane mindo. Tá láves 
alamólin yuhta sa telpen, ar lende ettelea 
nórenna. Íre i lúme yáviva túle, mentanes 
núroryar ngetien yáveryar. Mal i alamor namper 
núroryar, ar er palpanelte, exe nacantelte, 
exenna hantelte sarneli tenna qualles. Ata 
mentanes hyane núroli, ambe rimbe epe i minyar, 
mal carnelte i imya tien. I mettasse mentanes 
yondorya téna, quétala: "Samuvalte áya 
yondonyan!" Cénala i yondo, i alamor quenter mici 
inte: "Si ná i aryon; tula, alve nahta se ar 
ngete aryonierya!" Ar mápala se, hanteltes et i 
tarwallo ar nacanter se. Etta, íre i tarwantur 
tuluva, mana caruvas sine alamoin?" 

Quentelte: "Sine ulcain antuvas ulca metta, ar 
lavuvas hyane alamoin yuhta i tarwa, i antuvar sen 
i yávi íre i lúme utúlie!" Yésus quente 
téna: "Lau hentanelde i tehtelessen: 'I ondo ya i 
thamnor querner oa, sá anaie carna cas i vinco. I 
Hérullo si utúlie, ar nas elmenda hendulmatse' ; 
? Etta quetin lenna: Eruo aranie nauva mapaina oa 
lello ar antaina nóren cárala yáveryar. Ar ye 
lanta ondo sinanna nauva rácina; mal aiquen yenna 
lantas ; aqua ascatuvas se. 

Ar íre i hére airimor ar i Farisar hlasser 
sestieryar, sintelte i quentes pa té, ar ómu 
cestanelte mapa se runcelte i thangallo, pan 
sannelte pa se ve Erutercáno. 

RANTA 

Ar hanquentasse Yésus ata carampe téna 
sestielissen, quétala: "Menelo aranie ná ve 
nér, aran, ye carne veryangweo meren yondoryan. 
Ar mentanes núroryar yalien i náner yáline i 
veryangweo merendenna, mal ualte merne tule. Ata 
mentanes hyane núroli, quétala: Nyara i 
yálinain: 'Yé, amanwien mattinya, mundonyar ar 
maitane celvanyar anaier nance, ar ilqua manwa 
ná! Tula i veryangweo merendenna!' Mal ualte 
cimne ar oanter, quén véra restaryanna, quén 
mancaleryanna; mal i exi, mápala núroryar, 
lenganer tien yaiwenen ar nacanter te. 

Mal i aran náne rúthea, ar mentanes hosseryar ar 
nancarne tane nahtari ar urtane ostolta. Tá 
quentes núroryannar: 'I veryangweo meren é manwa 
ná, mal i yálinar úner valde. Etta mena i 
mallennar yar tulyar et i ostollo, ar yala aiquen 
ye hirilde i veryangweo merendenna.' Ar núror 
sine etelender ar comyaner illi i hirnelte, olcali 
ar manili véla, ar i thambe yasse carnelte i 
veryangweo meren náne quátina inen cainer ara i 
sarno. 

Íre i aran túle minna yétien i caitalar ara i 
sarno, cennes nér ye úne netyaina lanninen 
veryangweo. Ar quentes senna: "Málo, manen túlel 
minna sir ú lannion veryangweo?" Sámes munta ya 
polles quete. Tá i aran quente núroryannar: 
'Áse nute talusse ar mátse ar áse et-hate mir i 
mornie i ettesse; tasse nauvar i yaime ar i mulie 
nelciva.' An rimbali nar yáline, mal mancali nar 
cíline!" 

Tá i Farisar lender ar carner panoli uo, rembien 
se questaryasse. Ar mentanelte senna hildoltar as 
i Herolyar, i quenter: "Peantar, istalme i nalye 
nanwa ar peanta Eruo malle nanwiesse, ar ualye 
cime aiquen, an ual yéta Atanion cendele. Etta 
queta menna ya sanalye: Ma ná lávina anta tungwe 
i Ingaranen, hya lá?"Mal Yésus, istala ulculta, 
quente: "Manen ná i tyastalde ni, imnetyandor? 
Ánin tana telpemitta i tungweo!" Tulunelte senna 
lenár. Ar quentes téna: "Mano emma ar tecie ná 
si?" Quentelte: "I Ingarano!" Tá quentes téna: 
"Etta á paitya i Ingarano nati i Ingaranen, mal 
Eruo nati Erun!" Ar íre hlasselte ta, anelte 
elmendasse, ar autala sello lendelte oa. 

Yana auresse túler senna Sarduceáli, i quetir i 
ua ea enortale, ar maquentelte senna: "Peantar, 
Móses quente: Qui aiquen quale ú hínion, mauya 
hánoryan verya veriryanna ar orta erde hánoryan. 
Enger aselte hánor otso, ar i minya, apa veryanes 
nissenna, qualle; ar pan pennes hína, hehtanes 
verirya hánoryan. I imya nat martane yando i 
attean ar i neldean, é tenna i ostean. Ve i 
métima i nís qualle. Tá man se-samuvas ve veri 
i enortalesse? An illi mici te sámer se!" 

Hanquetesse Yésus quente téna: "Loitalde, pan 
penilde istya pa i Tehteler ar Eruo túre véla. 
An i enortalesse ualte verya exennar hya nar 
vertaine, mal nalte ve menelo vali. Mal pa i 
enortale qualiniva, ma ualte hentane ya náne 
quétina lenna lo Eru, íre quentes: 'Inye 
Avrahámo Aino ar Ísaco Aino ar Yácovo Aino' ; ? 
Uas qualinion Aino, mal coirearon!" Hlárala ta, i 
thangar náner quátine elmendanen peantieryanen. 

Íre i Farisar hlasser manen pustanes anto i 
Sardúcearon, ócomnelte uo. Ar quén imíca te, 
thanyengolmo, maquente tyastien se: "Peantar, mana 
i antúra axan i thanyesse?" Quentes senna: "'Alye 
mele i Héru Ainolya quanda endalyanen ar quanda 
fealyanen ar quanda sámalyanen.' Ta ná i antúra 
ar minya axan. I attea vávea ná: 'Alye mele 
armarolya ve imle.' Sine nát i axan atta yanten i 
quanda thanye linga, ar i Erutercánor!" 

Sí íre i Farisar aner comyaine Yésus maquente 
téna: "Mana sanalde pa i Hristo? Mano yondo 
náse?" Quentelte senna: "Laviro!" Quentes téna: 
"Manen, tá, lerta Lavir i Fairenen esta se Heru, 
quétala: 'I Héru quente herunyanna: Hara ara 
formanya tenna panyan ngottolyar nu talulyat' ; ? 
Qui, tá, Lavir esta se 'Heru', manen náse 
yondorya?" Ar ence úquenen hanquete senna erya 
quetta; ente, ua enge aiquen ye veryane maquete 
senna ambe. 

RANTA 

Tá Yésus carampe i thangannar ar i hildonnar, 
quétala: "I parmangolmor ar Farisar hárar Móseo 
hammasse. Etta á care ar himya ilye i nati yar 
nyarilte len, mal áva care ve cardaltar, an 
quetiltes, mal uar care. Nutilte lunge cólar ar 
panyar tai quenion pontesse, mal té uar mere appa 
tai lepereltanen. Ilye carieltar carilte náven 
cénine lo atani, an carilte colcalleltar palle ar 
laniltar hoe. Melilte same i amminde nómi 
mattissen ar i minye hammar i yomencoassen, ar 
came suilier i mancalenómessen ar náve estaina 
Ravi lo atani. Mal elde, áva lave aiquenen esta 
le Ravi, an er ná peantarelda, mal illi mici lé 
nar hánor. 

Ente, áva esta aiquen cemende atarelda, an 
samilde erya Atar, i meneldea. Ar áva na estaine 
tulyandor, an samilde erya Tulyando, i Hristo. Mal 
yen ná i antúra mici le mauya náve núrolda. Ye 
orta inse nauva nucumna, ar ye nucumne inse nauva 
ortaina. 

Horro len, parmangolmor ar Farisar, imnetyandor! 
An holtalde Eruo aranie epe Atani, an elde uar 
lelya minna, ar i lelyar minna pustalde! [] 

Horro len, parmangolmor ar Farisar, imnetyandor! 
An lelyalde olla ear yo nor querien erya quén 
savieldanna, ar íre acámies sa, carildes valda 
Ehennan lú atta ambe epe lé. 

Horro len, cénelóre tulyandor, i quetir: 'Qui 
aiquen anta vandarya i cordanen, ta ná munta, mal 
qui aiquen anta vandarya i cordo maltanen, náse 
nauta.' Aucor ar cénelórar! An mana i ambe 
túra, i malta hya i corda ya airita i malta? 
Yando quetilde: 'Qui aiquen anta vandarya i 
yangwanen, ta ná munta; mal qui aiquen anta 
vandarya i annanen sasse, náse nauta.' 
Cénelórar! An mana i ambe tura, i anna hya i 
yangwa ya airita i anna? Etta ye anta vandarya i 
yangwanen care sie sánen ar ilye i natinen sasse, 
ar ye anta vandarya i cordanen care sie sánen ar 
sénen ye mare sasse, ar ye anta vandarya menelden 
care sie Eruo mahalmanen ar yenen hára sasse! 

Horro len, parmagolmor ar Farisar, imnetyandor! An 
antalde i quaista i minto ar i lillo ar i cúmino, 
mal ehehtielde i ambe valdie nati i thanyesse: 
failie ar óravie ar voronwie. Mauyane care nati 
sine, ananta lá hehta i exi. Cénelórar, i 
saltar i pí, mal ammatir i ulumpe! 

Horro len, parmangolmor ar Farisar, imnetyandor, 
an poitalde ette i yulmo ar i veneo, mal i 
mityasse nalte quante pilweo ar peniéno 
immoturiéva. Cénelóra Farisa, á poita minyave 
i mitya i yulmo ar i veneo, yando etteryo náven 
poica! 

Horro len, parmangolmor ar Farisar, imnetyandor, 
an nalde ve ninquinte sapsar, yar é théyar vanye 
i ettesse, mal i mityasse nalte quante axoinen 
qualinion ar ilya nostalénen úpoitiéva. Mi sana 
lé yando elde i ettesse théyar faile atanin, mal 
i mityasse nalde quante imnetyaleo ar 
thanyelóriéno. 

Horro len, parmangolmor ar Farisar, imnetyandor, 
an caraste i Erutercánoron sapsar ar netyar i 
failaron noiri, ar quetilde: "Qui engelve auressen 
atarilvaron, ualve sáme ranta aselte i 
Erutercánoron sercesse!" Sie vettalde indenna i 
nalde yondor ion nacanter i Erutercánor! Yando 
elde, tá, quata atarildaron lesta! 

Leucar, vembelion hín, manen uthuvalde Ehenno 
námiello? Etta, yé! inye mentea lenna 
Erutercánoli ar sailali ar parmangolmoli. queneli 
mici te nahtuvalde ar tarwestuvalde, ar queneli 
mici te riptuvalde yomencoaldassen ar roituvaldet 
ostollo ostonna, ar sie tuluva lenna ilya faila 
serce etulyaina cemende, sercello faila Avelo 
sercenna Sacarío Varaciaion, ye nacantelde imbi i 
yána ar i yangwa. Násie quetin lenna: Ilye nati 
sine tuluvar nónare sinanna! 

Yerúsalem, Yerúsalem, ye nahta i Erutercánor ar 
sarya i nar mentaine senna ; manen rimbave mernen 
comya hínalyar, ve poroce comya nessaryar nu 
rámaryat! Mal ualde merne. Yé! Coalda ná 
hehtaina len! An quetin lenna: Ho sí ualde 
ni-cenuva tenna quetuvalde: 'Aistana ná ye túla 
i Héruo essenen!'" 

RANTA 

Autala, Yesus lende oa, mal hildoryar túler senna 
tanien sen i cordo ataqui. Hanquentasse quentes 
téna: "Ma ualde cene ilye sine nati? Násie 
quetin lenna: Sisse ondo laume lemyuva ondosse ya 
ua nauva hátina undu!" 

Íre hamnes Orontesse Milpioiva, i hildor túler 
senna íre anelte erinque, quétala: "Nyara men: 
Mana i lúme yasse nati sine martuvar, ar mana 
nauva i tanwa entulesselyo ar i tyeldo i rando?" 

Hanquentasse Yésus quente téna: "Á yéta i 
úquen tyare le ranya, an rimbali tuluvar 
essenyanen, quétala: 'Inye ná i Hristo!', ar 
tyaruvalte rimbali ranya. Hlaruvalde pa ohtali ar 
camuva vinyali ohtalion; cima, i ualde ruhtaine! 
Maurenen martuvas, mal i metta en ua utúlie. 

An nóre ortuva nórenna ar aranie aranienna, ar 
euvar saiceléli ar cempaliéli rimbe nómelissen. 
Ilye nati sine nar yesta naicelion. 

Tá queneli antuvar le olla mir thangie ar 
nahtuvar le, ar nauvalde tévine lo ilye i nóri 
castanen essenyo. Ar tá rimbali lantuvar oa ar 
vartuvar quén i exe ar tevuvar quén i exe. Ar 
rimbe hurutercánoli ortuvar ar tyaruvar rimbali 
ranya, ar pan i thanyelórie ale, melme nauva 
ringa i ambe rimbe quenissen. Mal ye perpere i 
mettanna, sé nauva rehtaina. Ar i evandilyon i 
araniéno nauva nyardaina i quanda ambaresse ve 
vettie ilye i nórin, ar tá i metta tuluva. 

Etta, íre cenilde i Faica Nat Nancariéva, pa ya 
Laniel i Erutercáno carampe, tárala aire 
nómesse" ; lava yen hentea hanya ; "tá mauya in 
nar Yureasse uthe i orontinnar. Nér i tópasse 
áva lelya undu talien armaryar et coaryallo, ar 
nér i restasse áva nanwene coaryanna leptien 
collarya. Horro i lapsarwain ar i tyetir vinimo 
ente auressen! Hyama i lercielda ua martuva 
hrívesse hya i sendaresse, an tá euva túra 
thangie, ve ua amartie i mardo yestallo tenna sí, 
ar ua martuva ata. Qui ente auri úner nuhtaine, 
ua enge hráve nála rehtaina, mal i cílinaron 
márien, ente auri nauvar nuhtaine. 

Tá, qui aiquen quete lenna: 'Ela! Sisse ná i 
Hristo!', hya 'Tasse!', ávasa save. An 
huruhristoli ar hurutercánoli ortuvar ar antuvar 
túre tanwali ar elmendali, tyarien yando i 
cílinar ranya, qui tá náne cárima. Yé, 
len-anyárien nóvo. 

Etta, qui queni quetir lenna: 'Yé! Náse i 
erumasse!', áva lelya tar. Qui quetilte: 'Yé, 
náse i mitye thambessen!', ávasa save! An ve i 
íta hundiéva ettule Rómello ar calta Númenna, 
sie euva i Atanyondo tulesse! I nóme yasse i 
quelet ea, tasse i thorni ocomuvar! 

Rato apa i thangie ente auressen Anar nauva carna 
morna, ar Ithil ua antuva ithilmerya, ar i tinwi 
lantuvar menello, ar menelo túri nauvar páline. 
Ar tá i tanwa i Atanyondova nauva cénina 
menelde, ar tá ilye nossi cemeno palpuvar inte 
nainiesse, ar cenuvalte i Atanyondo túla menelo 
fanyassen arwa túreo ar olya alcaro; ar mentuvas 
valaryar taura rómanen, ar comyuvalte cílinaryar 
et i súrillon canta, menelo rénallo hyana 
rénaryanna. 

Sí para sestie sina i relyávaldanen: Íre 
olvarya ná carna musse ar tuias lasseryar, 
istalde i ná laire hare. Sie yando elde, íre 
cenilde ilye nati sine, istar i náse hare, epe i 
fennar. Násie quetin lenna i laume autuva nónare 
sina nó ilye nati sine martar. Menel cemenye 
autuvat, mal ninye quettar uar autuva. 

Pa aure ar lúme enta úquen ista, lá i vali 
menelde ar lá i Yondo, mal i Atar erinqua. An ve 
aureryar Noha náner, sie euva mí Atanyondo 
tulesse. An ve anelte yane auressen nó i Oloire, 
mátala ar súcala, veryala ar nála vertaine, 
tenna i aure ya Noha lende mir i marcirya, ar 
hanyanelte munta tenna i oloire túle ar colle te 
illi oa. 

Tá nér atta euvat er restasse: Qúen nauva 
talaina ar i exe nauva hehtaina. Nís atta muluvat 
i imya mulmanen: quén nauva talaina ar i exe 
nauva hehtaina. Etta na cuive, an ualde ista mana 
auresse Herulda tuluva. 

Mal á ista si: Qui i coantur sinte mi mana 
tiresse i arpo tuluva, anes cuiva ar ua láve 
aiquenen race mir coarya. Etta yando elde na 
manwe, an i Atanyondo tuluva mi lúme yasse ualde 
sana sie. 

Man ná i voronda ar saila mól ye herurya panyane 
or coaryo queni, antien tien matso i vanima 
lúmesse? Valima ná mól tana qui herurya, íre 
tulis, hire se cárala sie. Násie quetin lenna: 
Se-panyuvas or ilqua ya samis. 

Mal qui tana ulca mól quetuva endaryasse: 
'Herunya ná telwa', ar yestuvas palpa i hyane 
móli ar sucuva as i quatir inte limpenen, tá 
tana mólo heru tuluva auresse ya uas apacene ar 
lúmesse ya uas ista, ar se-paimetuvas naraca 
lénen ar antuva sen i imya metta ya i imnetyandor 
camir. Tasse euvar níreryar ar mulierya nelciva. 

RANTA 

Tá menelo aranie nauva ve vendi quean i taller 
calmaltar ar lender ettenna velien i ender. Lempe 
mici te náner auce, ar lempe náner saile. An i 
aucar namper calmaltar mal uar talle millo aselte, 
íre i sailar namper millo cammaltassen as 
calmaltar. Íre i ender náne telwa, illi mici té 
náner lorde ar húmer. Endesse i lómio enge 
yáme: 'Yé i ender! Mena se-velien!' 

Tá ilye tane vendi oronter ar manwaner calmaltar. 
I aucar quenter i sailannar: 'Ámen anta et 
milloldo, an calmalmar rato nauvar luhtyaine!' I 
sailar hanquenter: "Cé i millo ua faryuva men ar 
len. Mí men mena ar á homanca elden!" Apa 
oantelte homancien, i ender túle, ar i vendi i 
náner manwe lende óse i merendenna veryangweo, 
ar i fenna náne holtaina. Epeta i hyane vendi 
yando túler, quétala: 'Heru, heru, ámen latya!' 
Hanquentasse eques: 'Násie quetin lenna, uan ista 
le!' 

Etta cima, an ualde ista i aure hya i lúme. An i 
natto ná ve íre nér ye lelyumne hyana nórenna 
tultane mólyar ar antaner armaryar mir hepielta. 
Ar quenen mici te antanes talenti lempe, exen 
atta, exen er ; ve fintielta. Tá lendes oa. 

Lintiénen ye camne i talenti lempe lende oa ar 
mancane tainen, ar ngentes an lempe. Mí imya lé 
ye camne i atta ngente an atta. Mal ye camne i er, 
oante ar sampe i talamesse ar nurtane i telpe 
heruryava. 

Apa anda lúme i heru tane mólion túle ar sáme 
onótie aselte. Ar túlala ompa, ye camne i 
talenti lempe talle an talenti lempe, quétala: 
"Heru, antanel talenti lempe mir hepienya. Ela, 
engétien an talenti lempe!" Herurya quente senna: 
"Mai carna, mára ar voronda mól! Anel voronda or 
mance natali. Panyuvan lye or rimbe natali. Tula 
mir herulyo alasse!" 

Yando ye camne i talent atta túle ompa ar quente: 
"Heru, talent atta antanel mir hepienya. Ela, 
engétiel an talent atta!" Herurya quente senna: 
"Mai carna, mára ar voronda mól! Anel voronda or 
mance natali. Panyuvan lye or rimbe natali. Tula 
mir herulyo alasse!" 

I mettasse ye camne i er talent túle ompa ar 
quente: "Heru, istan i nalye naraca nér, 
cirihtala yasse ual rende ar comyala yasse ual 
vintane. Etta anen ruhtaina ar oante ar nurtane 
talentelya i talamesse. Sisse samil ya ná 
lyenya!" Hanquentasse eques: "Olca ar lenca mól, 
tá sintel i cirihtan yasse uan rende ar comyan 
yasse uan vintane? Etta mauyane lyen panya 
telpenya as i sarnomor, ar íre túlen ence nin 
came ya náne ninya as napánina telpe! 

Etta alde mapa i talent sello ar ása anta yen 
same i talenti quean! An ilquenen ye same, amba 
nauva antaina ar samuvas úve, mal ye ua same ; 
yando ya samis nauva mapaina sello! Ar alde hate i 
alamára mól mir i mornie i ettesse! Tasse euvar 
níreryar ar molierya nelciva. 

Mal íre i Atanyondo tuluva alcareryasse, ar ilye 
i vali óse, tá hamuvas undu alcarinqua 
mahalmaryasse. Ar ilye i nóri nauvar comyaine epe 
se, ar te-ciltuvas quén i exello, ve íre mavar 
cilta i mámar i nyénillon. Ar panyuvas mámaryar 
ara formarya, mal i nyénir ara hyarmarya. 

Tá i aran quetuva innar tárar foryaryasse: 
'Tula, le i nar aistane lo Atarinya, á harya i 
aranie manwaina len tulciello mardeva! An anen 
maita ar antanelde nin matso; anen soica, ar 
antanelde nin nat sucien; anen ettelea ar camnelde 
ni, helda, ar tumpelde ni. Anen hlaiwa ar 
cimbanelde ni, anen mandosse ar túlelde ninna.' 
Tá i failar hanquetuvar senna sie: 'Heru, mana i 
lú ya cennelme lye maita ar antaner lyen matso, 
hya soica, ar antane lyen nat sucien? Mana i lú 
ya cennelme lye ve ettelea quén ar camner lye, 
hya helda, ar tumper lye? Mana i lú ya cennelme 
lye hlaiwa hya mandosse ar túler lyenna?' Ar 
hanquentasse i aran quetuva téna: 'Násie quetin 
lenna: Síve olya carnelde ta quenen mici ampitye 
hánonyar sine, tambe olya inyen carneldes.' 

Tá quetuvas yando innar tárar hyaryaryasse: 'Á 
auta nillo, lé i nar húne lo Atarinya, mir i 
oira náre ya ná manwaina i Araucon ar valaryain! 
Anen maita, ar antanelde nin munta matien, anen 
soica ar antanelde nin munta sucien, anen ettelea 
ar ualde camne ni, helda ar ualde tumper ni, 
hlaiwa ar mandosse, mal ualde cimbane ni.' Tá 
yando té hanquetuvar, quétala: 'Heru, mana i lú 
ya cennelme lye maita hya soica hya ettelea hya 
helda hya hlaiwa hya mandosse, ar ualme veuyane 
len?' Tá hanquetuvas lenna sie: 'Násie quetin 
lenna: Síve olya loitanelde care sie quenen mici 
sine ampityar, tambe olya loitanelde care sa 
inyen.' Ar autuvalte mir oira paime, mal i failar, 
mir oira coivie. 

RANTA 

Ar apa Yésus telyane ilye quetier sine, quentes 
hildoryannar: "Istalde i aure atta ho sí i 
Lahtale tuluva, ar i Atanyondo nauva antaina olla 
náven tarwestaina!" 

Tá i hére airimor ar i amyárar imíca i lie 
ocomner i pacasse i héra airimóva, yeo esse 
náne Caiafas, ar carner panoli uo mapien Yésus 
curunen ar nahtien se. Mal quentelte: "Lá i 
atharesse, hya euva amortie imíca i lie!" 

Íre Yésus enge Vetaniasse, mi coarya Símon 
Helmahlaiwa, nís arwa ondocolco quanta níthima 
millo túle senna, ar sa-ulyanes caryanna íre 
caines ara i sarno. Cénala ta, i hildor náner 
rusce ar quenter: "Mana i casta hatien oa i millo? 
An mo polle vacitas hoa nóten, antien sa 
penyain!" 

Istala si, Yésus quente téna: "Manen ná i 
cáralde tarastie i nissen, íre acáries mára 
carda nin? An i penyar samilde illume mici le, mal 
ualde illume samuva ni. An íre nís sina panyane 
níthima millo sina hroanyasse, carneses 
ni-manwien i noirin. Násie quetin lenna: Quiquie 
evandilyon sina nauva nyardaina i quanda mardesse, 
ya nís sina carne yando nauva nyárina enyalien 
sé!" 

Tá quén imíca i yunque, sé yeo esse náne 
Yúras, lende i hére airimonnar ar eque: "Mana 
antuvalde nin qui vartanyes len?" Ar panyanelte 
telpemittar nelequean epe se. Ar cestanes manen 
vartumnes se íre ence sen. 

Minya auresse Alapalúne Massaron i hildor túler 
Yésunna, quétala: "Masse meril i manwalme lyen, 
matielyan i Lahtale?" Quentes téna: "Mena mir i 
osto ana sie-yo-sie ar queta senna: I Peantar 
quete: 'Lúmenya hare ná; coalyasse caruvan i 
Lahtale as hildonyar.'" Ar i hildor carner ve 
Yésus canne tien, ar manwanelte i Lahtalen. 

Íre thinye túle, caines ara i sarno as i hildor 
yunque. Íre anelte mátala, quentes: "Násie 
quetin lenna: Quén imíca le vartuva ni!" Núra 
nyéresse ilya quén mici te yestane quete senna: 
"Lau inye ná sé, Heru?" Hanquentasse eques: "Ye 
tumya márya asinye i salpesse ná ye vartuva ni. 
I Atanyondo é autuva, ve ná técina pa se, mal 
horro i neren lo ye i Atanyondo ná vartaina! 
Náne arya tana neren qui únes nóna!" 
Hanquentasse Yúras, ye vartumne se, quente: "Lau 
inye ná sé, Ravi?" Quentes senna: "Elye equétie 
sa!" 

Matteltasse Yésus nampe masta, ar apa quetie 
aistie ranceses, ar antala sa hildoryain quentes: 
"Ása mapa, mata! Si hroanya ná!" Ar nampes 
yulma, ar apa antie hantale sa-antanes tien, 
quétala: "Suca et sallo, illi mici le! An si ná 
sercenya i véreo, ya nauva etulyaina rá rimbalin 
apsenien úcariva. Mal quetin lenna: Laume sucuvan 
sina yávello i liantasseo tenna enta aure yasse 
sucuvanyes vinya aselde Atarinyo araniesse!" Ar 
apa lindie i airilíri etelendelte Orontenna 
Milpioiva. 

Tá Yésus quente téna: "Illi mici le lantuvar oa 
nillo lóme sinasse, an ná técina: 'Petuvan i 
mavar, ar i lamáreo mámar nauvar vintaine.' Mal 
apa návenya ortaina, lelyuvan epe le mir Alilea!" 
Mal hanquentasse Péter quente senna: "Qui illi 
lantuvar oa lello, inye ua oi lantuva oa!" Yésus 
quente senna: "Násie quetin lenna: Lóme sinasse, 
nó tocot lamyuva, ni-laluval nel!" Péter quente 
senna: "Qui mauya nin quale aselye, uan oi laluva 
le!" Ilye i hyane hildor quenter i imya nat. 

Tá Yésus túle aselte i nómenna estaina 
Etsemane, ar quentes hildoryannar: "Hama undu 
sisse íre lelyan tar hyamien!" Ar túlula Péter 
ar i yondo atta Severaio as inse, yestanes same 
nyére ar náve tarastaina. Tá quentes téna: 
"Feanya ná lunga tenna qualme nyérenen. Á lemya 
sisse ar hepa inde coive asinye!" Apa menie thinta 
vanta ompa, lantanes cendeleryanna, hyámala ar 
quétala: "Atarinya, qui ta ná cárima, nai yulma 
sina autuva nillo! Ananta, lá ve inye mere, mal 
ve tyé mere!" 

Ar túles i hildonnar ar hirne te lorne, ar 
quentes Péterenna: "Ma ualde polle hepe inde 
coive ter erya lúme asinye? Na coive ar hyama, 
hya lantuvalde mir úthahtie! An i faire ná 
mína, mal i hráve ná milya!" 

Ata, mi tatya lú, lendes oa ar hyamne, quétala: 
"Atarinya, qui ua cárima i si autuva ú sucienyo 
sa, nai indómelya martuva!" Ar túles ata, ar 
hirneset lorne, an hendultat nánet lunge. Ar 
lendes oa tello ar hyamne mi neldea lú, quétala 
i imya quetta ata. Tá túles i hildonnar ar 
quente téna: "Lau en húmalde ar séralde? Yé, i 
lúme ná hare yasse i Atanyondo nauva antaina 
olla mannar úcarindoron! Á orta, alve mene! Ela! 
Ye varta ni utúlie hare!" 

Ar íre i quettar en enger antoryasse, yé, tasse 
túle Yúras, quén i yunqueo, ar óse hoa thanga 
arwa macillion ar rundalion túle ho i hére 
airimor ar i amyárar mici i lie. 

Ye vartane se antane tien tanwa, quétala: "Aiquen 
ye miquin, áse mapa mir mando!" Ar térave 
lendesYésunna ar eque: "Hara máriesse, Ravi!", 
ar minqueses. 

Mal Yésus quente senna: "Málo, mana castalya 
tulien?" Tá túlelte ompa ar panyaner má 
Yésusse ar nampe se mir mando. Mal yé, quén 
mici i náner as Yésus rahtane máryanen ar tunce 
macilya ar pente mól i héra airimo ar aucirne 
hlarya. Tá Yésus quente senna: "Á panya 
macilelya nómeryanna ata, an illi i mapar i macil 
nauvar nancarne i macilden. Hya ual intya i lertan 
arca Atarinyanna, mentieryan ninna lú sinasse or 
lehióni yunque valion? Mal tá manen nauvas carna 
nanwa, i Tehtele ya quete i sie mauyas marta?" 

Lúme yanasse Yésus quente i thangannar: "Ma 
utúlielde arwe macillion ar rundalion, ve 
pilunna, ni-mapien? Aure apa aure hamnen i 
cordasse peantala, ananta ualde nampe ni. Mal 
ilqua sina amartie carien i Tehtele nanwa!" Tá 
ilye i hildor hehtaner se ar úther. 

Tá i namper Yésus tulyane se oa Caiafas i héra 
airimonna, íre i parmangolmor ar i amyárar 
ocomner. Mal Péter hilyane te hairallo, tenna 
paca i héra airimóva, ar lendes minna ar hamne 
undu as i núror, cenien i metta. 

I hére airimor ar i Tára Combe cestaner húrala 
vettie Yésunna, nahtieltan se, mal hirnelte 
munta, ómu rimbe húrala astarmoli túler ompa. 
Mí tyel atta túlet ompa ar quentet: "Nér sina 
equétie: 'Polin hate undu i corda Eruva ar 
carasta sa ama ter auri nelde!'" Tá i héra 
airimo oronte ar quente senna: "Ma munta 
hanquétal? Mana ya queni sine vettar lyenna?" Mal 
Yésus náne quilda. Ar i héra airimo quente 
senna: "I coirea Erunen panyan lye nu vanda i 
nyaruval men qui nalye i Hristo, i Eruion!" Yésus 
quente senna: "Elye equétie sa. Mal quetin lenna: 
Ho sí cenuvalde i Eruion hára ara i Túreo forma 
ar túla menelo fanyassen!" 

Tá i héra airimo narcane larmaryar, quétala: 
"Naiequéties! Mana an maure astarmoiva samilve? 
Yé! Ahlárielde i i naiquetie. Mana sanalde?" 
Hanquentelte: "Náse valda qualmeo!" Tá 
piutanelte cendeleryanna ar penter se 
nondaltainen, quétala: "Queta men ve Erutercáno, 
a Hristo! Man ná ye pente lye?" 

Sí Péter hamne i ettasse i pacasse, ar núre 
túle senna, quétala: "Yando elye náne as Yésus 
Alileallo!" Mal lalles ta epe illi, quétala: "Uan 
ista pa mana quétal!" Apa lendes ettenna i 
andonna, hyana vende túne se ar quente innar 
enger tasse: "Nér sina náne as Yésus 
Nasaretello!" Ar ata lalles ta, vandanen: "Uan 
ista i nér!" 

Apa thinta lúme i tarner os se túler ar quenter 
Péterenna: "É nalye mici te, an questalya apanta 
lye!" Tá yestanes húta ar quete vandalínen: 
"Uan ista i nér!" Ar mí imya lú tocot lamyane. 
Ar Péter enyalle ya Yésus quente: 'Nó tocot 
lamyuva, ni-laluval nel!" Ar lendes ettenna ar 
ninte sárave. 

RANTA 

Íre arin túle, ilye i hére airimor ar i 
amyárar imíca i lie carner úvie Yésunna 
nahtien se. Nunteltes ar tulyane se oa ar antane 
se olla Pílato i nórecánonna. 

Tá, íre Yúras cenne i anes námina, sámes 
inwis ar nantulune i telpemittar nelequean i hére 
airimoin ar i amyárain, quétala: "Úcarnen íre 
vartanen faila serce!" Quentelte: "Mana ta elmen? 
Elye cena sanna!" Ar hantes i telpemittar mir i 
corda ar oante, ar lendes oa ar lingane inse. 

Mal i hére airimor namper i telpemittar ar 
quenter: "Ua lávina hatitat mir i aire harwe, an 
nalte paityale sercen!" Apa carie úvie 
homancanelte tainen i cemnaro resta, ve sapsanóme 
etteleain. Etta tana nóme anaie estaina 
"Serceresta" tenna aure sina. Tá ya náne 
quétina ter Yeremia i Erutercáno náne carna 
nanwa: "Ar nampelte i telpemittar nelequean, i 
paityale i neren ye sáme valdierya tulcaina, yen 
i Israelindi tulcane paityale, ar antanelte tai i 
cemnaro restan, ve i Héru canne nin!" 

Mal Yésus tarne epe i nórecáno, ar i nórecáno 
maquente senna: "Ma elye ná aran Yúraron?" 
Yésus hanquente: "Elye quete sa!" Mal íre anes 
ulquétina lo i hére airimor ar i amyárar, uas 
hanquente. Tá Piláto quente senna: "Ma ual hlare 
ilye i nati yar vettalte lyenna?" Ananta uas 
hanquente senna, lá erya quettanen. Etta i 
nórecáno sáme túra elmenda. 

Atharello atharenna náne haime i nórecánova 
lehtie i thangan quén i mandollo, i nér ye 
mernelte. Mi yana lúme enge mandoltasse ulceassea 
nér estaina Varavas. Etta, apa ocomnelte, Piláto 
quente téna: "Man ná i quén ye merilde i 
lehtuvan len, Varavas hya Yésus estaina Hristo?" 
An sintes i antaneltes olla hrúcennen. Ente, íre 
hamnes i hammasse namiéva, verirya mentane senna, 
quétala: "Nai nauva munta imbi lyé ar tana faila 
nér, an sámen túra naice síra oloresse pa 
sé!" Mal i hére airimor ar i amyárar 
minaquenter i thangar arcienna Varavas, mal i 
nancarumnelte Yésus. Hanquentasse i nórecáno 
quente téna: "Man imíca i atta merilde i 
lehtuvan lenna?" Quentelte: "Varavas!" 

Piláto quente téna: "Tá mana caruvan Yésun ye 
ná estaina Hristo?" Illi mici te quenter: "Nai 
nauvas tarwestaina!" Eques: "Tá mana ulco 
acáries?" Mal yámelte en ambe: "Nai nauvas 
tarwestaina!" 

Íre cennes i polles care munta athea, mal ambe 
rato amortie ortumne, Piláto nampe nén ar sóve 
máryat epe i thanga, quétala: "Uan same cáma 
serceo nér sino! Elde cena sanna!" Ar 
hanquentasse i lie quente: "Nai sercerya tuluva 
menna ar hínalmannar!" Tá leryanes tien Varavas, 
mal Yésus rípes ar antane se olla náven 
tarwestaina. 

Tá i nórecáno ohtari taller Yésus mir i 
túrion, ar comyaner i quanda ohtarhosse senna. Ar 
nampelte sello lanneryar ar panyane os se culda 
colla, ar carnelte ríe necelliva ar panyaner sa 
caryasse, ar esce formaryasse. 

Ar lantala occaltanta epe se carampelte senna 
yaiwenen, quétala: "Aiya, aran Yúraron!" Ar 
piutanelte senna ar namper i esce ar se-penter 
caryasse. Ar apa yaiwelta senna nampelte oa sello 
i colla ar panyaner sesse vére larmaryar, ar 
tulyaneltes oa náven tarwestaina. 

Mí malle hirnelte nér ho Ciréne estaina Símon. 
Nér sina mauyanelte cole tarwerya. Ar íre 
túlelte nómenna estaina Olyatha, tá ná, 
Caraxo, antanelte sen limpe ostimesse as sála, 
mal apa tyavie sa uas merne suce. Apa tarwestie se 
etsantelte larmaryar hatiénen thanwali, ar 
hámala tasse tirneltes. Ente, or carya panyanelte 
i ulquetie senna, técina: "Si ná Yésus, aran 
Yúraron!" 

Tá pilu atta nánet tarwestaine óse, quén 
foryaryasse ar quén hyaryaryasse. I lahtaner 
naiquenter senna, pálala cariltar ar quétala: 
"Elye ye hatumne i corda undu ar encarastumne sa 
ter auri nelde, á rehta imle! Qui nalye Eruo 
Yondo, tula undu i tarwello!" Mí imya lé yando i 
hére airimor as i parmangolmor caramper senna 
yaiwenen ar quenter: "Exeli erehties; inse uas 
pole rehta! Náse Israélo aran; lava sen sí tule 
undu i tarwello ar savuvalme sesse! Apánies 
estelya Erusse; sí lava sén etelehta se qui 
merises, an quentes: Nanye Eruo Yondo!" Mí imya 
lé yando i pilur tarwestaine óse naityaner se. 

I enquea lúmello mornie lantane or i quanda 
nóre, tenna i nertea lúme. Os i nertea lúme 
Yésus etyáme taura ómanen, quétala: "Eli, eli, 
lema savahtáni?", ta ná: "Ainonya, Ainonya, mana 
castalya hehtien ni?" 

Íre hlasselte si, queneli imíca i tarner tasse 
quenter: "Nér sina yála Elía!" Ar mi imya lú 
quén mici te nampe hwan ar quante sa sára 
limpenen ar panyane sa escesse ar láve sen suce. 
Mal i exi quenter: "Lava sen náve! Alve cene qui 
Elia tule rehtien se!" Mal Yésus ata yáme taura 
ómanen ar effirne. 

Ar yé! i fanwa i cordasse náne narcaina mir 
atta, telmello talmanna, ar i cemen palle, ar i 
ondor náner thance. Ar i noiri náner pantaine, 
ar rimbe hroali i lorne airion náner ortaine, ar 
túlala et i noirillon apa anes ortaina túlelte 
mir i aire osto ar tanner inte rimbalin. Mal i 
tuxantur ar i tirner Yésus óse, íre cennelte i 
cempalie ar i nati martala, náner ita ruhtaine, 
quétala: "Nér sina é náne Eruo Yondo!" 

Enger tasse rimbe nisseli tírala hairallo, i 
hilyaner Yésus Alileallo vevien sen. Mici té 
náner María Mahtaléne, yando María amillerya 
Yácov ar Yóses, ar amil yondoron Severaio. 

Íre thinye lantane, túle tar lára nér 
Arimatheallo estaina Yósef, ye yando náne Yésus 
hildo. Nér sina lende Pilátonna ar arcane Yésuo 
hroa. Tá Piláto antane i canwa, ar anes antaina 
sen. Ar Yósef nampe i hroa ar sa-vaitanes poica 
páthenen, ar sa-panyanes vinya noiriryasse, ya 
nóvo carnes ve hróta i ondosse. Apa peltanes sar 
epe i noirio fennanna oantes. Mal María 
Mahtaléne ar i hyana María enger en tasse, 
hámala epe i noire. 

I hilyala auresse, ya náne apa i Manwie, i hére 
airimor ar i Farisar ocomner epe Piláto, 
quétala: "Heru, enayálielme ya tana nér huruiva 
quente íre en anes coirea: 'Apa auri nelde nauvan 
enortaina.' Etta á anta i canwa, ar i noire nauva 
varyaina tenna i neldea aure, pustien hildoryar ho 
tulie ar pilie se ar quetie i lienna: 'Anes 
ortaina qualinillon!', ar i métima loima nauva 
olca epe i minya!" Piláto quente téna: "Samilde 
cundoli. Mena ar ása care ve varna ve istalde!" 
Lendelte ar carner i noire varna lihtiénen i ondo 
ar paniénen i cundor tasse. 

RANTA 

Apa i sendare, árasse i minya auresse i otsolo, 
María Mahtaléne ar i hyana María túler cenien 
i noire. Ar yé! martane hoa cempalie, an i Héruo 
vala túle undu menello ar panyane oa i ondo, ar 
hamnes sasse. Ilcerya náne ve íta, ar larmaryar 
náner lossie. Ruciénen sello i cundor paller ar 
náner ve qualini. 

Mal i vala quente i nissennar: "Ávaste ruce, an 
istan i cestealde Yésus, ye náne tarwestaina. 
Uas sisse, an anaies ortaina, ve quentes. Tula, 
cena i nóme yasse caines! Ar mena lintiénen ar 
nyara hildoryain i anaies ortaina qualinillon, ar 
yé! ménas epe le mir Alilea; tasse cenuvaldes. 
Yé, anyárien lent!" 

Ar lintiénen autala i noirillo, arwa ruciéno ar 
túra alasseo, nornette ta-nyarien hildoryain. Ar 
yé! Yésus velle tu ar quente: "Hara máriesse!" 
Túlette senna ar nampet talyat ar lantanet undu 
epe se. Tá Yésus quente túna: "Áva ruce! Mena, 
nyara hánonyain, menieltan mir Alilea, ar tasse 
cenuvalte ni!" 

Mal apa lendette, yé, queneli i cundoron lender 
mir i osto ar nyarne i héra airimon pa ilqua ya 
náne martienwa. Ar yomeniesse as i amyárar 
carnelte úvie, ar antanelte fárea nóte 
telpemittalíva i ohtarin ar quenter: "Queta: 
'Hildoryar túler i lómisse ar piller se íre 
anelme lorne.' Ar qui si tule i nórecáno 
hlarunnar, elme quetuvar senna, ar elde áva 
ruce!" Ar nampelte i telpemittar ar carner ve 
náne tien peantaina, ar quetie sina anaie 
vintaina mici Yúrar tenna aure sina. 

Mal i hildor minque lender mir Alilea, i orontenna 
yasse Yésus quente i velumnes te, ar íre 
cenneltes, lantanes undu epe se, mal queneli úner 
tance i saviesse. Ar Yésus lende téna ar carampe 
téna, quétala: "Ilya hére anaie nin antaina mi 
menel cemenye. Etta á lelya ar cara ilye nóri 
hildoli, tumyala te mí esse i Ataro ar i Yondo ar 
i Aire Feo, peantala te care ilye i nati yar inye 
canne len. Ar yé, inye ea aselde ilye i auri 
tenna tyel i rando!" 

EVANDILYON MARCO 

RANTA 

Yesta i evandilyono pa Yésus Hristo. 

Yesaia i Erutercáno etécie: 

Yé! Mentan tercánonya epe cendelelya, 

manwien mallelya! 

Óma queno ye yáma i ravandasse: 

Alde manwa i Héruo malle! 

Cara tieryar tére! 

Sie Yoháno i Tumyando enge i ravandasse, nyardala 
tumyale inwisto, apsenien úcariva. Ar i quanda 
Yúrea-ména ar illi i marner Yerúsalemesse 
etelender senna, ar anelte tumyaine lo sé 
Yordan-síresse, etequétala úcareltar. Ar 
Yoháno náne vaina mi larmali findeva ulumpion ar 
sáme quilta os othwerya, ar mantes salquecápor 
ar verca lís. Ar nyardanes, quétala: "Apa ni 
túla ye ná tulca lá inye ; inye ua valda 
luhtiéno undu ar avanutiéno hyapalattaryat. Inye 
tumya le nennen, mal sé le-tumyuva Aire Feanen." 

Yane auressen Yésus túle Nasaretello Alileasse 
ar náne tumyaina Yordande lo Yoháno. Ar mí imya 
lú, túlala amba et i nenello, cennes menel 
thanca ar i Faire ve cucua túla undu senna. Ar 
óma náne hlárina et menello: "Tyé Yondonya, i 
melda; pa tyé asánien mai." 

Ar mí imya lú i Faire se-tulyane mir i ravanda. 
Ar anes i ravandasse auressen canquean, nála 
thahtaina lo Sátan, ar anes as i hravani, ar i 
vali veuyaner se. 

Ar apa Yoháno náne hátina mandonna Yésus lende 
mir Alilea, cárala sinwa Eruo evandilyon ar 
quétala: "I lúme quanta ná, ar Eruo aranie 
utúlie hare! Hira inwis ar sava mí evandilyon!" 

Lan vantanes ara Ear Alileo cennes Símon ar 
Andreas, Símondo háno, hátala rembettar mir i 
ear, an anette raitandoli. Tá Yésus quente 
túna: "Tula apa ní, ar caruvanyet raitandoli 
atanion!" Ar mí imya lú hehtanette rembettar ar 
hilyanet sé. 

Lendes an thinta vanta ar cenne Yácov Severaion 
ar Yoháno hánorya, lan anette i luntesse 
envinyatála rembettar, ar mí yana lú tu-yaldes. 
Ar hehtanette ataretta i luntesse as i paityaine 
neri ar oantet apa se. Ar lendelte mir Capernaum. 

Ar ve rongo ve i sendare túle, lendes mir i 
yomencoa ar peantane. Ar peantierya te-quante 
elmendanen, pan peantanes ve quén arwa héreo, ar 
lá ve i parmangolmor. Mí yana lú enge 
yomencoaltasse nér túrina lo úpoica faire, ar 
yámes: "Mana men ar lyen, Yésus Nasaretello? Ma 
utúliel nancarien me? Istan man nalye ; Eruo 
Aire!" Mal Yésus carampe tulcave senna, quétala: 
"Na quilda, ar ettula sello!" Ar i úpoica faire, 
apa se-tyarnes rihta ar yame túra ómanen, 
ettúle sello. Ar illi mici te tatallaner, ar 
ilquen maquente i exi: "Mana si? Vinya peantie! 
Hérenen canis yando i úpoice fairi, ar carilte 
ve quetis." Ar i sinyar pa sé náner palyaine i 
quanda Alilea-ménasse. 

Ar ve rongo ve hehtanelte i yomencoa, lendelte mir 
coa Símon ar Andreaswa, as Yácov ar Yoháno. 
Símondo verio amil náne caimassea úrenen, ar 
nyarnelte sen pa sé lintiénen. Ar lelyala senna 
ortanes se, mápala márya, ar i úre váne sello, 
ar veuyanes tien. 

Ar apa thinye túle, íre Anar náne nútiéla, i 
queni taller Yésunna illi i náner hlaiwe ar i 
náner haryaine lo raucor, ar i quanda osto náne 
ocómiéla epe i fenna. Ar nestanes rimbali i 
náner hlaiwe alavéle hlívelínen, ar et-hantes 
rimbe raucoli, mal uas láve i raucoin quete, pan 
sintelte man anes. 

Ar arinyave, lan en morna né, orontes ar lende 
ettenna ar oante erinqua nómenna, ar tasse 
hyamnes. Mal Símon ar i náner óse cestaner se 
ar se-hirner, ar quentelte senna: "Illi 
lye-cestear!" Ono quentes téna: "Alve lelya hyana 
nómenna, i hari mastonnar, nyardienyan yando 
tasse, an ta ná i casta yanen etelenden." Ar 
lendes, nyardala yomencoaltassen ter quanda 
Alilea, ar et-hátala i raucor. 

Ar túle senna helmahlaiwa quén, ye arcane sello 
ar lantane occaryanta, quétala senna: "Qui meril, 
polilye care ni poica." Ar quanta ofelmeo Yésus 
rahtane máryanen ar appane se, ar eques senna: 
"Merin! Ola poica!" Ar mí imya lú i helmahlíve 
váne sello, ar anes poica. Mal Yésus antane sen 
tulce canwali, ar lintiénen se-mentanes oa, ar 
eques senna: "Cena i nyaril munta aiquenen, mal 
mena ar alye tanaxe i airimon, ar poitielyan yaca 
ya Móses canne, ve vettie tien." Mal apa menie oa 
i nér yestane nyare sa palan, palyala i nyarna 
pallave. Etta ua ence Yésun ambe lelya pantave 
mir osto, mal anes ettesse, eressie nómelissen. 
Ananta queni túler senna ilye tiellon. 

RANTA 

Apa aureli ata túles Capernaumenna, ar náne 
nyárina i anes maresse. Ar rimbali ocomner, tenna 
lá enge amba nóme, yando lá epe i fenna, ar 
quentes téna i quetta. Ar queneli túler, tálala 
senna úlévima nér cólina lo canta. Mal i 
thanganen ualte polde colitas Yésunna. Etta 
nampelte oa i tópa or i nóme yasse anes, ar apa 
sapie assa mentanelte undu i colma yasse caine i 
úlévima. Íre Yésus cenne savielta quentes i 
úlévimanna: "Hína, úcarelyar nar apsénine." 
Mal enger tasse parmangolmoli, hámala ar sánala 
endaltasse: "Manen nér sina lerta carpa sie? 
Naiquétas! Man lerta apsene úcari hequa er, 
Eru?" Ono Yésus, ye mí imya lú túne 
faireryanen i sámelte taite sanwi, quente téna: 
"Mana castalda sanien nati sine endaldasse? Mana i 
ambe athquétima, quete i úlévimanna: Úcareldar 
nar apsénine, hya quete: Á orta, mapa colmalya 
ar vanta! Mal istieldan i same i Atanyondo hére 
apsenien úcari cemende, " ; quentes i 
úlévimanna: "Quetin lyenna: Á orta, mapa 
colmalya, ar mena coalyanna!" Tá orontes, ar mí 
imya lú nampes colmarya ar menne ettenna epe te 
illi, ar anelte illi ara inte elmendanen, ar 
antanelte alcar Erun, quétala: "Taite nat ualve 
oi ecénie!" 

Ata etelendes ara i earenna, ar i quanda thanga 
túle senna, ar peantanes tien. Ar lelyala cennes 
Lévi yondorya Alfaio hárala i tungwemende, ar 
quentes senna: "Áni hilya!" Ar orontes ar hilyane 
se. Ar martane i caines ara i sarno coaryasse, ar 
rimbe tungwemóli ar úcarindoli cainer tasse as 
Yésus ar hildoryar, an anelte rimbe queni 
se-hilyala. Mal i parmangolmor imíca i Farisar, 
cénala i mantes as i úcarindor ar i tungwemor, 
quenter hildoryannar: "Ma matis as i tungwemor ar 
úcarindor?" Hlárala si, Yésus quente téna: "I 
tulcar uar same maure nestandova, mal i hlaiwar. 
Utúlien yalien, lá failar, mal úcarindor." 

Hildoryar Yoháno ar i Farisar sámer lamate. Ar 
túlelte ar quenter Yésunna: "Manen ná i 
hildoryar Yoháno ar i Farisaron hildor samir 
lamati, mal hildolyar uar same lamati?" Ar Yésus 
quente téna: "Lau i endero meldor polir same 
lamate lan i ender ea aselte? Mí quanda lúme 
yasse samilte i ender endaltasse ualte pole same 
lamate. Mal aureli tuluvar íre i ender nauva 
mapaina oa tello, ar tá samuvalte lamate, enta 
auresse. Úquen neme lilma alapihta lanneo yára 
collasse, mal qui é caris sie, quanta túrerya 
tuce sallo, i vinya i yárallo, ar euva ambe faica 
narcie. Ente, úquen ulya vinya limpe yáre 
helmolpessen; qui caris, i limpe ruve i helmolpi, 
ar i limpe ná vanwa ar i helmolpi nar nancarne. 
Mal queni panyar vinya limpe vinye helmolpessen!" 

Ar martane, íre lahtanes i orirestar i 
sendaresse, i hildoryar yestaner lepta i cari 
oriva. Ar i Farisar quenter senna: "Ela! Manen ná 
i hildolyar cárar ya ua lávina i sendaresse?" 
Mal sé quente téna: "Ma ualde oi ehentie ya 
Lavir carne íre sámes maure ar náne maita, sé 
ar i neri i náner óse? Lendes mir coarya Eru, 
Avyathar i Héra Airimo lúmesse, ar manter i 
mastar taniéva, yar uar lávina matta aiquenen 
hequa i airimoin, ar antanes yando i nerin i 
náner óse." Ar quentes téna: "I sendare náne 
ontaina Atano márien, ar lá Atan márien i 
sendareo. Sie i Atanyondo ná Heru yando i 
sendareo." 

RANTA 

Ata lendes mir yomencoa, ar enge tasse nér arwa 
hessa máo, ar tirneltes cenien qui nestumnes i 
nér i sendaresse, ecien ten ulquete se. Ar 
quentes i nerenna arwa i hessa máo: "Á orta ar 
tara i endesse!" Tá quentes téna: "Ma mo lerta i 
sendaresse care márie hya care ulco, rehta quén 
hya nahta quén?" Mal anelte quilde. Ar apa yétie 
quenello quenenna mici te arwa rútheo, nyéresse 
pan endalta náne ta hranga, quentes i nerenna: 
"Á rahta mályanen!" Ar rahtanes sanen, ar márya 
náne envinyanta. Tá i Farisar lender ettenna, ar 
anelte linte carien panoli senna as i Heroldili, 
nancarien se. 

Mal Yésus as hildoryar nanwenner i earenna; ar 
hoa liyúme Alileallo ar Yúreallo se-hilyane. 
Yando ho Yerúsalem ar Irúmea ar han Yordanello 
ar i ménallo os Tír ar Síron hoa liyúme túle 
senna, pan hlasselte pa ilye i nati yar carnes. Ar 
quentes hildoryannar i samumnelte lunte manwa sen, 
pustien i thanga niriello senna. An rimbali 
nestanes, ar sie illi i sámer naicelie hlíveli 
lantaner senna appien se. Ar i úpoice fairi, 
quiquie cenneltes, hantexer undu epe se ar yámer, 
quétala: "Elye ná i Eruion!" Mal rimbe 
quettalínen carampes tulcave téna, pustien te 
cariello se sinwa. 

Ar lendes ama mir oron ar yalde insenna i queni i 
sé merne, ar lendelte senna. Ar cilles yunque, i 
yando estanes aposteli, náveltan óse ar 
etementieryan te nyardien ar samieltan i túre 
et-hatiéva raucor. 

Ar i yunque i cilles náner Símon, yen antanes i 
epesse Péter, ar Yoháno Severaion ar Yoháno 
Yácovo háno ; yent antanes i epesse Voaneryes, 
ya tea Yondor Hundiéva ; ar Andréas ar Filip ar 
Vartoloméo ar Matteo ar Tomas ar Yácov yondorya 
Alfeo, ar Tardeo, ar Símon i Cananya, ar Yúras 
Iscariot, ye apa vartane se. 

Ar lendes mir coa. Ata i thanga ocomne, ar sie 
yando ua ence ten mate mattalta. Mal íre nosserya 
hlasse sa, lendelte mapien se, an quentelte: 
"Avánies et sámaryallo!" Ente, i parmangolmor i 
túler undu Yerúsalemello quenter: "Náse 
haryaina lo Vélsevuv, ar et-hatis i raucor 
túrenen i heruo raucoron!" Ar apa yalie te 
insenna, quentes ten sestielínen: "Manen Sátan 
pole et-hate Sátan? An qui aranie ná thanca 
insanna, sana aranie ua pole tare; ar qui coa ná 
thanca insanna, sana coa ua poluva tare. Ente, qui 
Sátan ortanie insenna ar thanca ná, uas pole 
tare, mal túla mettaryanna. É úquen ye utúlie 
mir coa polda nerwa pole pile armaryar qui uas 
minyave nute i polda nér, ar tá piluvas i nati 
coaryasse. Násie quetin lenna i ilye nati nauvar 
apsénine atanin, ilye i úcari ar naiquetier 
yainen naiquetilte. Mal aiquen ye naiquete i Aire 
Feanna ua oi camuva apsenie, mal cole i cáma oira 
úcareo." Ta quentes pan quentelte: "Samis úpoica 
faire." 

Sí amillerya ar hánoryar túler, ar tárala i 
ettesse mentanelte minna senna, yalien se. thanga 
hamne os se, ar quentelte senna: "Yé! Amillelya 
ar hánolyar i ettesse lye-cestear." Mal 
hanquentes ten: "Man nar amillinya ar hánonyar?" 
Ar apa yétie quenello quenenna imíca i hamner os 
se rindesse, quentes: "Ela amillinya ar hánonyar! 
Aiquen ye care Eruo indóme, sé hánonya ar 
néthanya ar amillinya ná." 

RANTA 

Ar ata yestanes peanta ara i ear. Hoa thanga 
ocomne hare senna, ar etta lendes mir lunte ar 
hamne i earesse, mal i quanda thanga ara i ear 
náne i hrestasse. Ar peantanes tien rimbe natali 
sestielínen ar quente téna peantieryasse: "Á 
lasta! Yé, i rerindo lende ettenna rerien. Ar 
rerieryasse erdeli lantaner ara i malle, ar i aiwi 
túler ar manter te. Hyane erdeli lantaner i 
ondonna, yasse ualte sáme núra cemen, ar 
orontelte lintiénen, peniénen núra cemen. Mal 
íre Anar oronte, anelte urtaine, ar peniénen 
thundo hestanelte. Hyane erdeli lantaner imíca i 
neceli, ar i neceli túler ama ar quorner te, ar 
ualte antane yáve. Mal exeli lantaner i mára 
cemenna, ar orontelte ar aller ar carner yáve, ar 
collelte napánine lestali, nelquean ar enenquean 
ar tuxa." Ar eques: "Ye same hlaru hlarien, lava 
sen hlare!" 

Ar íre anes erinqua, i queni os se as i yunque 
maquenter senna pa i sestier. Ar quentes téna: 
"Elden menelo araniéno fóle ná antaina, mal in 
nar i ettesse ilqua marta sestiessen, ecien ten 
yéta ar yéta, mal lá cene, ar ecien ten hlare 
ar hlare, mal lá hanya ; lá oi nanquérala inte, 
ar sie cámala apsenie." 

Ente, quentes téna: "Ualde ista sestie sina; tá 
manen hanyuvalde ilye i hyane sestier? I rerindo 
rere i quetta. I nar ara i malle nar i queni issen 
i quetta ná rérina, mal íre ahlárieltes, 
Sátan tule mí imya lú ar mapa oa i quetta ya 
náne rérina tesse. Ar mí imya lé, queni sine 
nar i rérinar i ondosse: Mí lú ya ahlárielte i 
quetta, camiltes arwe alasseo. Ananta ualte same 
thundo intesse, mal lemyar ter lúme; tá, ve 
rongo ve thangie hya roitie marta i quettanen, 
lantalte oa. Exeli nar i rérinar imíca i neceli; 
sine nar i ahlárier i quetta, mal mar sino cimier 
ar laro úsahtie ar i íri i hyane nativa tulir 
minna ar quorir i quetta, ar uas cole yáve. Ono i 
rérinar i mára cemende nar i lastar i quettanna 
ar camir sa ar colir yáve ; er, napánine lestar 
nelequean, ar exe, enequean, ar exe, tuxa. 

Ar quentes téna: "Lau calma ná talaina náven 
panyaina nu colca hya nu caima? Ma uas talaina 
náven panyaina i calmatarmasse? An ea munta ya 
ná nurtaina hequa náven apantaina; munta anaie 
halyaina hequa tulieryan mir i pantie. Qui aiquen 
same hlaru hlarien, lava sen hlare." 

Ar quentes téna: "Cima ya hláralde: I lestanen 
yanen lestalde nauva lestaina len; é amba nauva 
napánina len. An ye same, sen nauva antaina, ar 
ye ua same, yando ya samis nauva mapaina sello." 

Ar eques: "Sie Eruo aranie ná ve íre nér hate 
erde i cemenna, ar náse lorna lómisse ar orya 
auresse, ar i erde tuia ar ale halla ; i nér ua 
ista manen. Insanen i cemen cole yáve: minyave 
lasseli, tá caris cas i sirpeo, teldave quanta 
ore caresse i sirpeo. Ve rongo ve i yáve ná 
manwa, i nér menta i circa, pan i yávie 
utúlie." 

Ar eques: "As mana sestuvalve Eruo aranie, ar mana 
i sestie ya caruvalve pa sa? Nás ve erde 
sinápio, ya i lúmesse ya nás rérina i cemende 
ná i ampitya ilye erdion yar ear cemende ; mal 
íre nas rérina, tulis ama náven hoa lá ilye 
hyane quear ar care hoe olvali, tenna menelo aiwi 
polir mare laimeryasse." 

Sie rimbe taiti sestielínen quentes ten i quetta, 
ilqua ya ence ten lasta. Hequa sestiénen uas 
carampe téna, mal íre anes erinqua as hildoryar, 
antanes tien tercen pa ilye nati. 

Ar mi yana ré, íre thinye náne túlienwa, 
quentes hildoryannar: "Alve lahta i hyana 
hrestanna." Ar apa mentie oa i thanga talleltes 
aselte i luntenen yasse hamnes, ar enger hyane 
lunteli óse. Tá túrea raumo oronte, ar i falmar 
penter mir i lunte, tenna i lunte náne hare 
návenna quátina. Mal sé náne pontisse i 
lunteo, lorna nirwasse, ar eccoitaneltes ar 
quenter senna: "Heru, ma ua valda lyen i 
quélalme?" Tá ortanes inse ar carampe tulcave i 
súrinna ar quente i earenna: "Na quilda, na 
senda!" Ar i súre pustane, ar enge hoa quilde. Ar 
quentes téna: "Manen ná i nalde caurie? Ma en 
ualde same savie?" Mal hoa caure te-nampe, ar 
quentelte quén i exenna: "É man náse, pan yando 
súre yo ear carit ve quetis?" 

RANTA 

Ar túlelte i hyana hrestanna i earo, mir ména 
Erasenyaiva. Mí imya lú ya hehtanes i lunte, 
nér arwa úpoica faireo velle se, túlala i 
noirillon. Sámes vehterya imíca i sapsar, ar 
tenna lúme yana úquen ena polde nutitas, yando 
lá naxainen. Rímbe lúr anes nútina nútelínen 
talyatse ar naxalínen, mal narcanes i naxar ar 
ascante i núti, ar úquen sáme i poldore turien 
se. Illume, lómisse yo auresse, anes imíca i 
sapsar ar i orontissen, yámala ar palpala inse 
sarnínen. 

Íre cennes Yésus hairallo, nornes ar lantane 
undu epe se. Yámala túra ómanen eques: "Mana 
nin ar lyen, Yésus, Eru Antaro yondo? Lye-panyan 
nu vanda Erunen, ávani ngwalya!" An Yésus quente 
senna: "Úpoica faire, tula et i nerello!" Ar 
maquentes senna: "Mana esselya?" Ar hanquentes: 
"Essenya Lehion, an nalme rimbe." Tá hormenen 
arcanes i ua Yésus te-mentumne et i ménallo. 

Mal enge tasse ara i oron hoa polcalámáre 
mátala. Ar arcanelte sello, quétala: "Áme menta 
mir i polcar, tulielman mir té." Ar láves tien. 
Tá i úpoice fairi ettúler ar lender mir i 
polcar, ar i lámáre lende rimpa olla i lanca mir 
i ear, nóte os húme atta, ar quornelte i 
earesse. Mal i mavari ortírala te úther ar 
nyarner sa i ostosse ar i restassen, ar queni 
túler cenien mana náne martiéla. Sie túlelte 
Yésunna, ar cennelte i nér ye nóvo náne 
raucoharyaina hámala málesse sámo, sé ye yá 
náne haryaina lo i lehion; ar anelte ruhtaine. I 
cenner sa nyarner tien pa ya náne martiéla i 
raucoharyainan ar i polcain. Ar yestanelte arca 
se, autieryan ménaltallon. 

Íre lendes mir i lunte, i nér ye yá náne 
raucoharyaina arcane náve as Yésus. Ono uas 
láve sen, mal quente senna: "Mena coalyanna ar 
nosselyanna, ar nyara tien pa ilqua ya i Heru 
acárie lyen ar i órávie ya sámes lyesse." Ar 
lendes oa ar yestane care sinwa ter i Ostor Quean 
ilqua ya Yésus carne sen, ar illi náner quátine 
elmendanen. 

Apa Yésus ata lahtane i hyana hrestanna i 
luntenen, hoa liyúme ocomne senna, ar anes ara i 
ear. Sí túle quén i yomencoanturion, yeo esse 
náne Yairo. Cénala Yésus lantanes undu epe 
talyat ar arcane se hormenen, quétala: "Cinta 
selyenya ná coivie-lancasse! Tula ar á panya 
mályat sesse, náveryan rehtaina ar hepe 
coivierya!" Tá oantes óse. Ar hoa thanga hilyane 
se, nírala senna. 

Ar enge tasse nís ngwalyaina lo celume serceva 
ter loar yunque. Anes panyaina rimbe naicennar lo 
rimbe nestandoli, ar apa yuhtie ilqua ya sámes 
camnes munta athea; úsie, anes sí ambe hlaiwa. 
Íre hlasses pa Yésus, túles ca se i thangasse 
ar appane vaimarya, pan quentes insenna: "Qui 
eryave appan vaimarya, nauvan nestaina!" Ar mí 
imya lú i celume serceva pustane, ar túnes 
hroaryasse i anes nestaina naicelea hlíveryallo. 

Mí imya lú Yésus túne insesse manen túre 
lende et sello, ar quernes immo ar quente: "Man 
appane vaimanya?" Mal hildoryar quenter senna: 
"Cénal i thanga níra lyenna, ar tá quétal: Man 
ni-appane?" Ono yentes os se cenien i quén ye 
carne si. Mal i nís, ruhtaina ar pálala, istala 
ya náne martiéla sen, túle ar lantane undu epe 
se ar nyarne sen i quanda nanwie. Yésus quente 
senna: "Selye, savielya erehtie lye. Mena 
rainesse, ar na málesse naicelea hlívelyallo." 

Nó telyanes quete, quelli túler i coallo i 
yomencoanturwa ar quenter: "Selyelya ná qualin. 
Manen ná i en tarasteal i peantar?" Mal Yésus, 
hlárala ya náne quétina, eque i 
yomencoanturenna: "Áva ruce, eryave sava!" Sí 
uas láve aiquenen tule óse hequa Péter ar 
Yácov ar Yoháno, Yácovo háno. 

Ar túlelte coanna i yomencoanturwa, ar túnes i 
yalme ar i yaimie queni ar i yámer rimbe 
yaimelínen, ar lelyala minna quentes téna: "Mana 
castalda carien yalme ar yaime? I hína ua 
aquálie, mal náse lorna." Tá landelte senna 
yaiwenen. Mal sé, apa mentie te illi ettenna, 
talle i híno atar ar amil ar i náner óse, ar 
lendes i thambenna yasse náne i hína. Ar mápala 
i hino má quentes senna: "Talitha cumi!", ya tea: 
"Vende, quétan tyenna, á orta!" Ar mí yana lú 
i vende oronte ar vantane, an sámes loar yunque. 
Tá, mí imya lú, anette ara intu túra 
elmendanen. Mal cannes tun ata ar ata: "Áva lava 
aiquenen ista si!", ar quentes i antumnette i 
venden nat matien. 

RANTA 

Ar oantes talo ar túle atarnómeryanna, ar 
hildoryar hilyaner se. Íre i sendare túle, 
yestanes peanta i yomencoasse, ar rimbali imíca i 
lastaner tatallaner, ar quentelte: "Mallo nér 
sina camne nati sine? Ar mana sailie sina ya anaie 
antaina nér sinan, ar síti taure cariéli yar 
martar máryanten? Ma uas i tautamo, Marío yondo, 
ar hánorya Yácov ar Yósef ar Yúras ar Símon? 
Ar uar nétharyar sisse aselve?" Ar ualte merne 
camitas. Mal Yésus quente téna: "Erutercáno ua 
pene laitie hequa atarnómeryasse ar mici nosserya 
ar véra coaryasse." Ar uas polde care erya taura 
carda tasse, hequa i panyanes máryat mance 
engwalissen ar te-nestane. Ar anes elmendasse pa 
penielta saviéva. Tá lendes nómello nómenna 
rindesse i mastonnar, peantala. 

Sí tultanes i yunque, ar yestanes menta te, atta 
ar atta, ar antanes tien túre or i úpoice fairi. 
Ar cannes tien cole munta i lendan hequa vandil 
erinqua ; lá massa, lá mattapocolle, lá urus i 
quiltasse, mal nutumnelte intesse hyapat, ar úne 
tien lávina cole laupe atta. Ente, quentes téna: 
"Ilya coa mir ya tulilde, á lemya tasse tenna 
autalde nóme tanallo. Ar ilya nómesse ya ua mere 
came le hya hlare le, ire autalde talo á pala oa 
i asto ya himya nu taluldat, ve vettie tien." Ar 
lendelte ar nyardaner quenin hirieltan inwis; ar 
et-hantelte rimbe raucoli ar lívelte rimbe 
engwali millonen ar nestaner te. 

Ar Aran Herol hlasse pa Yésus, an esserya sí 
náne sinwa palan, ar queni quenter: "Yoháno i 
Tumyando anaie ortaina qualinillon, ar etta i 
taure cardar mólar sesse." Mal exeli quenter: 
"Náse Elía." En exeli quenter: "Náse 
Erutercáno, ve quén i Erutercánoron i 
vanwiéno." Mal íre Herol hlasse sa, quentes: 
"Tana Yoháno yeo cas inye aucirne, sé anaie 
ortaina!" An Herol immo mentane ar nampe Yoháno 
ar nunte se, castanen Heroliasso, Filip hánoryo 
veri, pan Herol veryane senna. An Yoháno quente 
Herolenna: "Ualye lerta same hánolyo veri." Mal 
Herolias sáme tevie Yohánova ar merne nahta se, 
mal ua polde. An Herol runce Yohánollo, istala i 
anes faila ar aire nér, ar se-varyanes. Apa 
hlarie se, anes ita útanca pa mana náne sen i 
arya nat carien, ananta se-hlasses arwa alasseo. 

Mal aure eciéva túle íre Herol, nónareryasse, 
carne merende amminde neryain ar i cánoin ar i 
arátor Alileo. Ar selyerya Herolias túle immo ar 
liltane ar fastane Herol ar i queni ara i sarno 
óse. I aran quente i vendenna: "Cana nillo aiqua 
ya meritye, ar antuvanyes tyen." É antanes sen 
vandarya: "Aiqua ya canitye nillo, antuvanyes 
tyen, tenna perta aranienyo!" Ar i vende lende 
ettenna ar quente amilleryanna: "Mana canuvan?" 
Eques: "Yoháno i Tumyando cas!" Lintiénen lendes 
térave i aranna ar canne: "Merin i nin-antal, mi 
lúme sina, Yoháno i Tumyando cas venesse!" Tumna 
nyére nampe i aran, ananta uas merne váquete ya 
i vende canne, pan antanes vandaryar epe i queni 
ara i sarno. Sie, mí imya lú, i aran mentane 
hroacundo, cánala sen tala Yoháno cas. Ar lendes 
oa ar aucirne carya i mandosse. Talles carya 
venesse ar antane sa i venden, ar i vende antane 
sa amilleryan. Íre hildoryar hlasser sa, túlelte 
ar ortaner loicorya ar sa-panyaner noirisse. 

Ar i hildor ocomner epe Yésus ar nyarner sen ilye 
i nati yar carnelte ar peantanelte. Ar quentes 
téna: "Tula, elde erinque, eressea nómenna ar 
sera pityave." An rimbali túler ar oanter, ar 
ualte sáme lúme yando matien. Ar oantelte i 
luntenen eressea nómenna, té erinque. Mal queni 
te-cenner íre oantelte, ar rimbali sinter, ar 
ilye i ostollon nornelte tar talanen ar túler nó 
te. Ar íre lendes et i luntello cennes hoa 
thanga, mal endarya etelende senna, pan anelte ve 
mámar ú mavaro. Ar yestanes peanta tien rimbe 
natali. 

Sí i lúme náne telwa, ar hildoryar túler senna 
ar quenter: "I nóme ná eressea, ar yando sí i 
lúme telwa ná. Áte menta oa, menieltan i 
oscaitala restannar ar mastonnar, mancien inten 
matso." Hanquentes téna: "Elde áten anta ya 
matuvalte!" Tá quentelte senna: "Ma menuvalme 
ngetien massali lenárin tuxa atta antien i quenin 
matien? Quentes téna: "Mana nóte massaron 
samilde? Mena ar cena!" Apa cethie quentelte: 
"Lempe, ar yando hala atta." Ar cannes ilye i 
quenin caitie undu i laica salquenna, hosta ara 
hosta. Ar hamunelte, téma ara téma, mi tuxali ar 
lepenquealli. Mápala i massar lempe ar i hala 
atta ortanes henyat menelenna ar quente aistie, ar 
rances i massar ar antane tai hildoryain, 
panieltan tai epe i queni, ar ciltanes i hala atta 
illin. Ar illi mici te manter ar náner quátine. 
Ar ortanelte massarantali, quantala vircolcar 
yunque, ar enger yando i halar. Ente, i manter i 
massaron náner neri húmi lempe. 

Tá, lintiénen, mauyanes hildoryar mene mir i 
lunte ar lelya nó inse i hyana hrestanna, 
Vetsairanna, lan sé mentane oa i thanga. Mal apa 
quetie namárie téna lendes ama orontenna 
hyamien. Sí thinye náne túlienwa, ar i lunte 
náne i earo endesse, mal sé náne erinqua i 
noresse. Ar íre cennes i tien náne urda levie 
ompa, an i súre náne cendeleltasse, os i cantea 
tirisse túles téna, vantala i earesse, mal 
mernes mene han te. Íre cenneltes vantala i 
earesse, sannelte: "Ta ná autha!", ar etyámelte. 
An illi mici te cenner se ar náner ruhtaine. Mal 
mí imya lú carampes téna, ar quentes téna: 
"Huore! Inye ná; áva ruce!" Ar túles mir i 
lunte aselte, ar i súre firne undu. Ono té 
náner quátine túra elmendanen, an ualte ngente 
hande i massainen, mal endalta náne en hranga. 

Ar apa lahtie i nórenna túlelte Ennesaretenna ar 
tancer i lunte tasse. Mal íre lendelte et i 
luntello queni lintiénen atsinter Yésus, ar 
nornelte os i quanda ména tana, ar yestanelte 
panya illi i náner hlaiwe colmalissen ar colitat 
yanna hlasselte i anes. Ar ilya nóme yasse lendes 
mir mastor hya ostor hya restar, panyanelte i 
hlaiwar mí mancanómi, ar inquelte sello appa 
eryave larmaryo lane, ar i ilye i queni appala sa 
náner nestaine. 

RANTA 

Sí ocomner os Yesus i Farisar ar queneli i 
parmangolmoron i náner túlienwe Yerúsalemello. 
Cennelte queneli hildoryaron máta mattalta alairi 
; ta ná, alasóvine ; mainen. Mal Farisar ar ilye 
Yúrar uar mate ú soviéno máltat tenna i 
óleme, himyala i yáraron sito, ar entúlala i 
mancanómello ualte mate ú poitiéno inte 
hatiénen nén. Ear rimbe hyane situli yar 
acámielte ar hepir, tumyala yulmar ar ulmali ar 
urusteli. Ar i Farisar ar i parmengolmor maquenter 
senna: "Manen ná i hildolyar uar lenga ve i 
yáraron sito, mal matir mattalta alairi mainen?" 
Quentes téna: "Yesaia carampe mai ve Erutercáno 
pa lé imnetyandor, ve ná técina: 'Lie sina 
nin-anta alcar péltanten, mal endalta ná haira 
nillo.' Lustave ni-tyerilte, peantala Atanion 
peantier.' Hehtala Eruo axan himyalde Atanion 
sito." 

Ente, quentes téna: "Fincave panyalde oa Eruo 
axan, himien véra situlda. An Móses quente: 
'Alye anta alcar atarelyan yo amillelyan,' ar: 'Ye 
quete ulco pa atar hya amil qualuva.' Mal lé 
quetir: Íre nér quete ataryanna hya 
amilleryanna: 'Aiqua athea ya camumnetye nillo ná 
corvan' (ta ná, anna Erun), ualde ambe lave sen 
care erya nat ataryan hya amilleryan. Sie, i 
situnen ya antalde voro, tyarilde Eruo quetta pene 
túre. Ar rimbe vávie natali carilde." 

Ar ata tultala i thanga quentes téna: "Á lasta 
ninna, illi mici le, ar á hanya! Ea munta ettello 
ya pole care quén úpoica tuliénen minna se, mal 
i nati yar ettulir quenello nar yar se-carir 
úpoica. Hlara, aiquen ye same hlaru hlarien!" 

Ar íre lendes mir coa, oa i thangallo, hildoryar 
maquenter senna pa i sestie. Tá quentes téna: 
"Tá yando elde penir hande? Ma ualde ista i munta 
ettello ya tule mir nér pole vahta se, pan ta 
lelya, lá mir endarya, mal mir hirdiryar, ar 
autas mir i aucelie." Sie tenges i ilya nostaleo 
matta poica ná. Ar quentes: "Ya tule et quenello 
ná ya vahta quén, an mityallo, et atanion 
endallo, tulir i ulce sanwi: hrupuhtaler, pilwi, 
nahtier, vestaracier, milce felmi, olce cardar, 
ngaume, lehta lengie, ulca hen, naiquetie, valate, 
úhande. Ilye ulqui sine tulir mityallo ar vahtar 
quén." 

Talo orontes ar lende mir i ménar Tíro ar 
Sírono. Ar lendes mir coa ar ua merne i aiquen 
istumne, mal uas polde lemya muina. Rongo nís yeo 
selye náne haryaina lo úpoica faire hlasse pa se 
ar túle ar lantane undu epe talyat. I nís náne 
Hellenya, Siro-Foinicea ontaleo, ar arcanes sello 
i et-hatumnes i rauco selyeryallo. Mal Yésus 
quente senna: "Minyave lava i hínin quate inte, 
an ua vanima mapa i massa i híniva ar hatitas i 
huonnar." Mal hanquentes senna: "Ná, heru, ananta 
i huor nu i sarno matir i hínion mier." Tá 
quentes i nissenna: "Pan quentes si, mena; i rauco 
oantie et selyelyallo." Ar i nís lende oa 
coaryanna ar hirne i hína caitala i caimanna, ar 
i rauco náne vanwa. 

Ar entúlala et ménallon Tíro, Yésus lende ter 
Síron earenna Alileo, ama ter ende i ménaron 
yassen cainer i Ostor Quean. Sisse tallelte senna 
nér ye náne hlárelóra ar úpa, ar arcanelte 
sello i panyumnes márya sesse. Ar se-tulyanes oa 
i thangallo eressea nómenna ar panyane leperyar 
mir i nero hlaru ar, apa piutie, appanes lambarya. 
Apa yétie ama menelenna Yésus síque ar quente 
senna: "Effata!" ; ta ná: "Na latyaina!" Ar 
hlárerya náne latyaina, ar lambaryo núte náne 
lehtaina, ar carampes thanyave. Ar canneset i 
quetumnelte munta aiquenna, mal i ambe te-cannes, 
i ambe sa-carnelte sinwa. É anelte quátine 
antumna elmendanen ar quenter: "Acáries ilye nati 
mai, ar tyaris i hlárelórar hlare ar i úpar 
quete!" 

RANTA 

Yane auressen, lan ata enge hoa thanga óse ar 
sámelte munta matien, tultanes hildoryar ar 
quente téna: "Endanya etelelya i thanganna, an 
yando sí elémielte asinye ter auri nelde, ar 
samilte munta matien. Qui mentanyet oa marenna 
lustacumbe, nauvalte acca lumbe i mallesse. Ente, 
queneli mici te utúlier hairallo." Mal hildoryar 
hanquenter senna: "Mallo aiquen, eressea nóme 
sinasse, ngetuva massar fárie sine quenin?" Mal 
maquentes téna: "Mana nóte massaron samilde?" 
Quentelte: "Otso." Ar cannes i thangan caita undu 
i talamenna, ar nampes i massar otso, antane 
hantale, rance tai ar antane tai hildoryain, 
panieltan tai epe i queni, ar panyaneltet epe i 
thanga. Sámelte yando mance halali, ar apa aistie 
tai, cannes tien panya yando tai epe i queni. Ar 
mantelte ar náner quátine, ar comyanelte i 
lemyala rantar, quátala matsocolcar otso. Ananta 
nóte i quenion náne os húmi canta. Ar 
mentanéset oa. 

Tá, lintiénen, lendes mir i lunte as hildoryar 
ar túle i ménannar os Lalmanútha. Sisse i 
Farisar ettúler ar yestaner costa óse, cestala 
sello tanwa menello, tyastien se. Ar síques 
faireryasse ar quente: "Mana i casta yanen nónare 
sina cesta tanwa? Násie quetin: Nónare sina ua 
camuva tanwa." Ar te-hehtala nanwennes i luntenna 
ar oante i hyana hrestanna. 

Mal ualte renne mapa massar aselte, ar hequa massa 
er sámelte munta aselte i luntesse. Ar cannes 
tien, quétala: "Cima, ettira pa Farisaron pulmaxe 
ar Herolo pulmaxe." Ar sámelte cos, quén as i 
exe, pa penielta massar. Tuntala si, quentes 
téna: "Mana castalda samien cos pa penie massar? 
Ma en ualte tunta ar hanya? Ma endalda lenca 
handeo ná? Arwe henduo, lau cenilde, ar arwe 
hlaruo, lau hlarilde? Ar ma ualde enyale, íre 
rancen i massar lempe i nerin húmi lempe, i nóte 
vircolcaron quante rantaron comyanelde?" Quentelte 
senna: "Yunque." "Íre rancen i otso i nerin húmi 
canta, mana nóte hoe matsocolcaron quante 
rantaron comyanelde?" Ar quentelte senna: "Otso." 
Tá quentes téna: "Ma en ualde hanya?" 

Ar túlelte Vetsairanna. Sisse queni coller senna 
lomba nér, ar arcanelte sello appa se. Ar nampes 
i cénalóra nero má ar talle se ettenna i masto, 
ar apa piutie henyanta panyanes máryat sesse ar 
maquente senna: "Ma cénal aiqua?" Ar i nér yente 
ama ar quente: "Cénan i queni, an yétan ya 
théya ve vantala aldali!" Tá panyanes ata 
máryat henyatse, ar cennes aqua mai; anes 
envinyanta ar cenne i cantar ilye nation. Tá 
se-mentanes marenna, quétala: "Áva lelya mir i 
masto!" 

Yésus ar hildoryar sí oanter i mastonnar mi 
Caisarea-Filippi, ar i mallesse maquentes 
hildoryannar, quétala téna: "Man queni quetir i 
nanye?" Quentelte senna: "Yoháno i Tumyando, ar 
exeli: Elía, ar exeli: Quén imíca i 
Erutercánor." Ar maquentes téna: "Mal man elde 
quetir i nanye?" Péter hanquente senna: "Elye ná 
i Hristo!" Tá cannes tien tulcave i ávalte 
nyerumne aiquenen pa se. Ente, yestanes peanta 
tien i mauyane i Atanyondon perpere rimbe 
ngwalmeli ar náve auquerna lo i amyárar ar i 
hére airimor ar i parmangolmor, ar náve nanca, 
ar orta apa auri nelde. É quentes ta pantave. Mal 
Péter se-tulyane véra nómenna ar yestane quete 
ana se. Ono Yésus quernexe, ar cénala hildoryar 
carampes tulcave Péterenna, quétala: "Heca 
nillo, Sátan, an sanwelyar uar Eruo sanwi, mal 
tai atanion." 

Sí yaldes i thanga insenna as hildoryar ar quente 
téna: "Qui aiquen mere tule apa ni, mauya sen 
váquete insen ar orta tarwerya ar ni-hilya. An 
aiquen ye mere rehta cuilerya, sen nauvas vanwa, 
mal aiquen yeo cuile ná vanwa márienyan hya 
márien i evandilyono, rehtuva sa. É manen athea 
ná quenen qui camis i quanda mar, mal cuilerya 
vanwa ná? É mana antuva quén quaptalesse 
cuileryan? An aiquen ye ná naityana pa ni ar 
quattanyar mi nónare sina ya race vestale ar ná 
quanta úcareo, pa sé i Atanyondo nauva naityana 
íre tuluvas Ataryo alcaresse as i airi vali." 

RANTA 

Ente, quentes téna: "Násie quetin lenna: Ear 
queneli i tárar sisse i laume tyvavuvar qualme 
nó ecénielte Eruo aranie túlienwa túresse." 

Ar apa auri enque Yésus tulyane oa Péter ar 
Yácov ar Yoháno as inse ar te-talle mir tára 
oron, té erinque. Ar anes vistaina epe te, ar 
larmaryar mirilyaner ninquissenen ambela ya aiquen 
sóvala lanni cemende pole ninquita. Ente, Elía 
yo Móses tannet intu tien, ar carampette as 
Yésus. Tá Péter carampe ar quente Yésunna: 
"Ravi, mára ná i nalme sisse! Alve orta lancoar 
nelde, er lyen ar er Mósen ar er Elían" ; an uas 
sinte mana náne i arya sen quete, an anelte 
ruhtaine. Ar enge lumbo teltala te, ar óma túle 
et i lumbollo: "Si ná yondonya, i melda; á lasta 
senna!" 

Rincenen, íre cennelte os inte, ualte ambe cene 
aiquen aselte hequa Yésus erinqua. 

Ar lan ununtelte i orontello cannes tien i ávalte 
nyarumne aiquenna pa yar cennelte, tenna apa i 
Atanyondo náne ortaina qualinillon. Cimnelte i 
quetta, mal carampelte mici inte pa mana "ortie 
qualinillon" tenge. 

Ar maquentelte senna, quétala: "Manen ná i 
quetir i parmangolmor i minyave mauya Elían 
tule?" Quentes téna: "Elía é tule minya ar 
envinyatuva ilye nati, mal mana i casta i ná 
técina pa i Atanyondo i mauya sen cole rimbe 
ngwalmeli ar náve nótina ve munta? Mal quetin 
lenna i Elía é utúlie, ar carnelte sen ilqua ya 
mernelte, ve ná técina pa sé." 

Ar íre túlelte i hyane hildonnar, cennelte hoa 
thanga os te, ar parmangolmoli costala aselte. Mal 
ve rongo ve i quanda thanga cenne se, anelte 
captaine, ar nórala senna suilaneltes. Ar 
maquentes tello: "Pa mana sámalde cos aselte?" Ar 
quén i thango hanquente senna: "Peantar, tallen 
yondoya lyenna pan náse haryaina lo úpa rauco; 
ar ilya lú yasse se-mapas, se-hatis talamenna, ar 
falastas ar mule nelciryar ar ná cárina tauca. 
Ar arcanen hildolyallon i etehatumneltes, mal 
ualte polde." Ar carampes ar quente téna: 
"Úvoronda nónare, manen andave mauya nin náve 
aselde? Manen andave mauya nin perpere le? Áse 
tala ninna! " Ar talleltes senna. Mal íre i faire 
cenne se, lintiénen tyarnes i seldo rihta, ar apa 
lantie undu anes pélala i talamesse, falastala. 
Ar Yésus maquente ataryallo: "Manen andave si 
amartie sen?" Eques: "Ho anes hína. Rimbe lúli 
se-aháties mir náre ar mir nén véla, nancarien 
se. Mal qui polil, áment manya, orávala metse!" 
Yésus quente senna: "Quetta sina: Qui polil! Ilye 
nati nar cárime yen save!" Mí imya lú, yámala, 
i híno atar quente: "Savin! Ánin manya yasse 
penin savie!" 

Yésus, íre túnes thanga ocóma, carampe tulcave 
i úpoica fairenna, quétala senna: "A úpa ar 
hlárelóra faire, inye cána lyen: Á auta sello 
ar áva lelya minna se ata!" Ar apa yamie ar 
tyarie rimbe rihtiéli ettúles; ar i seldo náne 
ve qualin. Etta i amarimbar quenter: "Aquálies." 
Mal Yésus nampe márya ar ortane se, ar orontes. 

Ar apa Yésus lende mir coa, hildoryar maquenter 
senna lan anelte erinque: "Manen ná i elme ua 
polde et-hatitas?" Ar quentes téna: "Síte rauco 
ua et-hátima hequa hyamiénen." 

Talo oantelte ar lender ter Alilea, mal uas merne 
i aiquen istumne ta. An peantanes hildoryain ar 
nyarne tien: "I Atanyondo nauva antaina mannar 
atanion, ar nahtuvaltes, mal ómu nauvas nanca, 
ortuvas apa auri nelde." Mal ualte hanyane i 
quetie, ar runcelte maquetiello senna. 

Ar túlelte mir Capernaum. Lan anes i coasse 
maquentes téna: "Pa mana sámelde cos i 
mallesse?" Anelte quilde, an i mallesse sámelte 
cos pa man mici te i antúra né. Etta hamunes ar 
yalde i yunque ar quente téna: "Qui aiquen mere 
náve minya, mauya sen náve métima illion ar 
náve illion núro." Ar nampes hína, tyarne se 
tare endeltasse ar panyane rancuryat os se ar 
quente téna: "Aiquen ye came taiti híni 
essenyanen, came ní; ar aiquen ye came ni, ua 
came ni, mal ye ni-mentane." 

Yoháno quente senna: "Peantar, cennelme quén 
et-háta raucoli, ar névelme pusta se, pan uas 
vi-hilyane." Mal eque Yésus: "Ávase neve pusta, 
an ea úquen ye caruva túrea carda essenyanen ye 
rongo quetuva ulco pa ni. An ye ua tare venna, 
elven ná. An aiquen ye anta len yulma neno sucien 
návelyanen Hristova ; násie quetin lenna, 
paityalerya ua nauva vanwa sen. Mal aiquen ye 
tyare i lante queno mici pityar sine i savir 
nisse, ná arya sen qui mulondo i nostaleo túcina 
lo pellope ná panyaina os yahtya, ar náse 
hátina mir ear. 

Ar qui málya tyára lantelya, ása aucire; menie 
mir coivie ú hroaranto ná lyen arya lá autie 
arwa má atto mir Ehenna, mir i náre ya urya 
tennoio. [] Ar qui talalya tyára lantelya, ása 
aucire; menie úlévima mir coivie ná lyen arya 
lá náve hátina mir Ehenna arwa tál atto. [] Ar 
qui hendelya tyára lanterya, ása hate oa, an 
menie mir Eruo aranie arwa er hendo ná lyen arya 
lá náve hátina mir Ehenna arwa hen atto, yasse 
vembelta ua quale ar i náre ua luhtyaina. 

An ilquen nauva carna singwa singenen. Singe mára 
ná, mal qui i singeo túre avánie, mananen 
antuvalde tyáve i singe imman? Sama singe 
eldesse, ar hepa raine imbe quén ar quén." 

RANTA 

Ar talo orontes ar túle i ménannar Yúreo ar han 
Yordanna, ar ata thangali ocomner senna, ar 
haimeryanen ata peantanes tien. Farisáli túler 
senna, ar tyastien se maquentelte senna qui nér 
lerta lehta inse veriryallo. Hanquentes ar eque 
téna: "Mana Móses canne len?" Quentelte: "Móses 
láve i tecie tecettava aumentiéva ar i mo lehta 
inse sello." Mal Yésus quente téna: "Hranga 
endaldanen tences len axan sina. Mal i ontiéno 
yestallo carnes tu hanu yo ní. Etta nér hehtuva 
atarya yo amillerya, ar i atta nauvat er hráve. 
Sie uatte ambe atta, mal er hráve. Etta, ya Eru 
acárie er, atan áva cilta." 

Lan anelte i coasse i hildor ata maquenter senna 
pa si. Ar quentes téna: "Aiquen ye lehtaxe 
veriryallo ar verya exenna care vestaracie senna, 
ar qui nís, apa lehtie inse veruryallo, verya 
exenna, caris vestaracie." 

Sí queni taller senna hínali, appieryan te, mal 
i hildor caramper téna naraca lénen. Ono Yésus, 
cénala si, náne rusca ar quente téna: "Lava i 
hínin tule ninna; áva neve pusta te, an taition 
Eruo aranie ná. Násie quetin lenna: Aiquen ye ua 
came Eruo aranie ve hína, laume tuluva mir sa." 
Ar nampes i hini mir rancuryat ar aistane te, 
panyala máryat tesse. 

Ar íre oantes tieryasse, nér norne senna ar 
lantane occaryanta epe se ar maquente senna: "Mane 
peantar, mana mauya nin care, náven aryon oira 
coiviéno?" Yésus quente senna: "Manen ná i 
estal ní mane? Úquen mane ná, hequa er, Eru. I 
axani istal: Áva nahta, áva care vestaracie, 
áva pile, áva quete únanwa vettie, áva na 
ngauna, á anta alcar atarelyan yo amillelyan." I 
nér quente senna: "Peantar, ilye nati sine 
ihímien néthenyallo." Yésus yente se ar méle 
se, ar quentes senna: "Er nat penil. Mena, vaca 
ilqua ya samil ar ása anta penyain, ar samuval 
harma menelde. Tá tula ar áni hilya." Mal 
endarya lantane i quetiénen, ar oantes nyéresse, 
an sámes rimbe armali. 

Apa yétie quenello quenenna Yésus quente 
hildoryannar: "Manen urda tule mir Eruo aranie ná 
quenin arwe telpeo!" Mal hildoryar tatallaner 
quettaryainen. Ono Yésus carampe ata ar quente 
téna: "Híni, manen urda tule mir Eruo aranie 
ná! Ulumpen mene ter nelmo assa ná ancárima lá 
lára quenen tule mir Eruo aranie." Anelte aqua 
captaine ar quenter mici inte: "Tá man pole náve 
rehtaina?" Yétala te, Yésus quente: "Atanin nas 
úcárima, mal lá Erun, an ilye nati nar cárime 
Erun." Péter yestane quete senna: "Yé, elme 
ehehtier ilqua ar ihílier lyé." Eque Yésus: 
"Násie quetin lenna: Ea úquen ye ehehtie coa hya 
hánor hya amil hya néthar hya atar hya híni hya 
restar márienyan ar márien i evandilyono, ye ua 
camuva napánine lestar tuxa mi randa sina, coar 
ar hánor ar néthar ar amilli ar híni ar restar, 
as roitier ; ar mí túlala randa oira coivie. Mal 
rimbali i nar minye nauvar métime, ar i métimar 
minye." 

Sí anelte i mallesse ortala Yerúsalemenna, ar 
Yésus lende epe te. Ar anelte elmendasse, mal i 
hilyaner runcer. Ata talles i yunque véra 
nómenna ar yestane carpa téna pa yar martumner 
sen: "Yé, lelyealve ama Yerúsalemenna, ar i 
Atanyondo nauva antaina olla i hére airimoin ar i 
parmangolmoin, ar namuvaltes qualmen ar antuvar se 
olla i nóreain, ar laluvalte senna yaiwenen ar 
piutuvar senna ar se-riptuvar ar se-nahtuvar, mal 
apa auri nelde ortuvas." 

Ar Yácov ar Yoháno, yondo atta Severaio, túlet 
senna ar quentet senna: "Peantar, merimme i 
caruval ment ya arcamme lyello." Quentes túna: 
"Mana meriste i caruvan lent?" Quenteste senna: 
"Áment anta i haruvamme, quén ara formalya ar 
quén ara hyarmalya, alcarelyasse." Mal Yésus 
quente túna: "Uaste ista ya arceaste. Ma poliste 
suce i yulma ya inye súca, hya náve tumyaine i 
tumyalénen yanen inye ná tumyaina?" Quentette: 
"Polimme." Tá Yésus quente túna: "I yulma ya 
inye súca sucuvaste, ar i tumyalénen yanen inye 
ná tumyaina nauvaste tumyaine. Ono i harie undu 
foryanyasse hya hyaryanyasse ua nin antien, mal 
nas i quenin in anaies sátina." 

Íre i hyane quean hlasser pa si, yestanelte náve 
rúthie Yácovenna ar Yohánonna. Mal yaliéla te 
insenna, Yésus quente téna: "Ve istalde, i queni 
i théyar náve nórion heruvi samir hére or te, 
ar túraltar samir túre or te. Mal ua ea sie mici 
lé. Úsie, aiquenen ye mere náve túra mici lé 
mauya náve núrolda, ar aiquenen ye mere náve 
minya mici lé mauya náve illion mól. An yando i 
Atanyondo túle, lá samien núror, mal náven 
núro ar antien cuilerya ve nanwere quaptalesse 
rimbalin." 

Ar túlelte mir Yerico. Mal lan sé ar hildoryar 
ar hoa thanga náner tieltasse et Yericollo, 
Vartiméo yondorya Timéo, lomba iquindo, hamne 
ara i malle. Íre hlasses i si náne Yésus 
Nasaretello, yestanes yame ar quete: "Lavirion, 
Yésus, órava nisse!" Tá rimbali caramper 
tulcave senna náveryan quilda, mal i ambe yámes: 
"Lavirion, órava nisse!" Ar hautiéla Yésus 
quente: "Áse yale!" Ar yaldelte i lomba nér, 
quétala senna: "Huore! Á orta, lye-yálas!" 
Hátala oa collarya campes ama ar túle Yésunna. 
Ar Yésus carampe senna ar quente: "Mana meril i 
caruvan lyen?" I lomba nér quente senna: 
"Rappóni, lava nin came céne." Ar Yésus quente 
senna: "Mena! Savielya erehtie lye." Ar mí imya 
lú camnes céne, ar se-hilyanes i mallesse. 

RANTA 

Ar íre túlelte hare Yérusalemenna, ana Vet-Fahe 
ar Vetánia ara Oron Milpioiva, mentanes atta 
hildoryaron ar quente túna: "Mena mir enta masto 
epe let, ar ve rongo ve tuliste minna sa, 
hiruvaste pellope nútina, yesse úquen atanion 
ahámie tenna sí; áse lehta ar áse tulya sir. 
Ar qui aiquen quete lenta: Mana castasta carien 
si? ; tá queta: I Heru same maure séva, ar rongo 
se-nanwentuvas." 

Ar oantette ar hirnet i pellope nútina ara i 
fenna, mí ette i aramallesse, ar lehtanettes. Mal 
queneli imíca i tarner tasse quenter túna: "Mana 
cáraste lehtala i pellope?" Quentette téna aqua 
ve Yésus canne, ar lávelte tun auta. 

Ar tallette i pellope Yésunna, ar panyanette 
collattar sesse, ar Yésus hamne sesse. Ente, 
rimbali pantaner collaltar i mallesse, mal exeli 
cirner olvali i restallon. Ar i lender epe se ar i 
túler ca se yámer: "Hosanna! Na aistana ye túla 
i Héruo essenen! Na aistana i túlala aranie 
Lavir atarelvo! Hosanna i tarmenissen!" Ar lendes 
mir Yerúsalem, mir i corda, ar yentes ilye nati. 
Mal yando tá i lúme náne telwa, ar sie 
etelendes Vetánianna as i yunque. 

I hilyala auresse, íre anelte túlienwe et 
Vetániallo, anes maita. Hairallo cennes 
relyávalda arwa lasselion, ar lendes cenien qui 
cé hirumnes relyáveli sesse. Mal íre túles 
senna, hirnes munta hequa lasseli, an ta úne i 
lúme relyávion. Ar carampes ar quente senna: 
"Nai úquen oi matuva yáve lyello ata!" Ar 
hildoryar hlasser sa. 

Sí túlelte Yerúsalemenna. Tasse lendes mir i 
corda ar yestane et-hate i vancer ar i mancaner 
inten i cordasse, ar nuquernes i sarnor i queniva 
i quaptaner telpe ar i hammar iva vancer cucuar, 
ar uas láve aiquenen cole tamma ter i corda. Mal 
peantanes ar quentes: "Ma ua técina: 'Coanya 
nauva estaina coa hyamiéva ilye i nórin'? Mal 
elde acárier sa rotto piluiva!" Ar i hére 
airimor hlasser sa, ar cestanelte manen ence ten 
nancare se, an runcelte sello, an peantierya 
quante i quanda thanga elmendanen. Íre i lúme 
náne telwa, lendelte et i ostollo. 

Mal íre lahtanelte arinya lúmesse, cennelte i 
relyávalda hestiéla i thundullon. Ar enyálala 
sa, Péter quente senna: "Rappi, ela! I 
relyávalda ye huntel hestiéla ná." Ar 
hanquentes ar eque: "Sama savie Erusse. Násie 
quetin lenna i aiquen ye quete sina orontenna: 'Na 
ortaina ar hátina mir ear!', ar uas útanca 
endaryasse mal save i ya quétas martuva, sen 
martuvas. Etta quetin lenna: Ilye i nati pa yar 
hyamilde ar arcalde, sava i acámieldet, ar ta 
martuva len. Ar íre tarilde hyámala, apsena 
aiqua ya samilde aiquenna. Tá Atarelda ye ea 
menelde yando apsenuva len ongweldar." [] 

Ar túlelte ata Yerúsalemenna. Tá i hére 
airimor ar i parmangolmor ar i amyárar túler 
senna ar quenter senna: "Mana hérelya carien nati 
sine? Hya man antane lyen hére sina carien nati 
sine?" Yésus quente téna: "Maquetuvan lello 
maquetie er. Alde hanquete nin, ar yando inye 
nyaruva len pa i hére yanen carin nati sine. 
Yoháno tumyale, ma anes menello hya atanillon? 
Ánin hanquete!" Ar carnelte úvie mici inte, 
quétala: "Qui quetilve: Menello, quetuvas: Tá 
manen ná i ualde sáve sesse? Mal ma veryalve 
quete: Atanillon ; ?" Runcelte i thangallo, an 
ilye i queni sáver i Yoháno é náne 
Erutercáno. Ar hanquentelte Yésunna ar quenter: 
"Ualme ista." Ar Yésus quente téna: "Tá yando 
inye váquete nyare len pa i hére yanen carin 
nati sine." 

RANTA 

Ar yestanes quete téna sestielínen: "Nér 
empanne tarwa liantassion, pelle sa pelonen, sampe 
unque i limpevorman ar carastane mindo. Tá láves 
alamólin yuhta sa telpen, ar lende ettelea 
nórenna. Íre i lúme túle, mentanes mól i 
alamonnar camien i alamollon yáveli i tarwallo. 
Mal nampelte i mól, se-palpaner ar se-menter oa 
lusta. Ar ata mentanes téna hyana mól, ar sé 
pentelte i caresse ar lenganer senna yaiwenen. Ar 
exe mentanes, ar sé nacantelte, ar rimbe exeli: 
Queneli rípelte ar queneli nacantelte. Enge óse 
an er, melda yondo. Mentanes téna sé métima, 
quétala: "Samuvalte áya yondonyan." Mal i alamor 
quenter mici inte: 'Si ná i aryon. Tula, alve 
nahta se, ar elve haryuvar i aryono masse!' Ar 
nampeltes ar nacanter se, ar hanteltes et i 
tarwallo. Mana, tá, caruva i tarwantur? Tuluvas 
ar nancaruvas i alamor ar antuvas i tarwa exelin. 
Lau hentanelde tehtele sina? 'I ondo ya i thamnor 
querner oa, sá olólie cas i vinco. I Hérullo 
nat sina utúlie, ar nás elmenda hendulmatse.'" 

Ar rincelte mapa se, mal runcelte i thangallo. An 
sintelte i pa té quentes i sestie. Ar lendelte 
sello ar oanter. 

Tá mentanelte senna queneli Farisaron ar 
Heroldilion, mapien se questaryasse. Apa tulie 
senna quentelte senna: "Peantar, istalme i nalye 
nanwa ar ua cime aiquen, an ualye yéta atanion 
cendele, mal peantalye Eruo malle nanwiesse: Ma 
lertalme paitya tungwe i ingaranen, hya lá? Ma 
mauya men paitya, hya lá paitya?" untala 
imnetyalelta, quente téna: "Mana castalda 
tyastien ni? Á tala ninna lenár, cenienyan sa!" 
Té taller sen er. Ar quentes téna: "Mano ná 
emma sina, ar i tecie?" Té quenter senna: "I 
Ingarano." Tá Yésus quente téna: "Á nampaitya 
i Ingaranen i Ingarano nati, mal Eruo nati Erun." 
Ar anelte elmendasse pa se.Tá túler senna 
Sarducali, i quetir i ua ea enortie, ar 
maquentelte senna: "Peantar, Móses tence ven i 
qui aiqueno háno quale ar hehta veri, mal ua enge 
hína óse, mauya hánoryan verya i nissenna ar 
orta erde hánoryan. Enger hánor otso, ar i minya 
veryane nissenna, mal íre qualles, uas hehtane 
erde. Ar i attea veryane senna, mal qualles ú 
hehtiéno erde, ar sie yando i neldea. É ilye i 
otso uar hehtane erde. Métima illion i nís yando 
qualle. I enortiesse, íre oryuvalte, man imíca i 
neri se-samuva ve veri? An anes veri ilye nerion 
otso." Yésus quente téna: "Ma si ua loimaldo 
casta, loitielda ista i Tehtele ar Eruo túre 
véla? An íre oryuvalte qualinillon, neri uar 
verya ar nissi uar vertaine, mal nalte ve vali 
menelde. Mal pa qualini, i nalte ortaine, ma ualde 
hentane Móseo parmasse, nyarnasse i neceltusso, 
manen Eru quente senna: 'Inye Avrahámo Aino ar 
Ísaco Aino ar Yácovo Aino' ; ? Uas qualinion 
Aino, mal cuinaron. Loitalde palan." 

Ar apa hlarie costelta, quén i parmangolmoron 
túle hare, an túnes i Yésus hanquente téna 
mai. Maquentes senna: "Mana ná i minya ilye 
axanion?" Yésus hanquente: "I minya ná: Hlara, 
Israel! I Héru Ainolva, i Héru ná er, ar alye 
mele i Héru Ainolya quanda endalyanen ar quanda 
fealyanen ar quanda sámalyanen ar quanda 
melehtelyanen. I attea ná si: Alye mele armarolya 
ve imle. Lá ea hyana axan túra epe sine." 

I parmangolmo quente senna: "Peantar, quentel mai 
ve nanwa ná: Náse er, ar ea úquen hequa sé; ar 
melie sé i quanda endanen ar i quanda handenen ar 
i quanda melehtenen, ar melie queno armaro ve 
immo, ná mirwa ambela ilye urtaine yancar ar 
nancayancar." Tá Yésus, tuntala i hanquentes 
handenen, quente senna: "Ualye haira Eruo 
araniello." And úquen ambe veryane maquete senna. 

Ono Yésus carampe ar quente lan peantanes i 
cordasse: "Manen ná i quetir i parmangolmor: 'I 
Hristo ná Laviro yondo' ; ? I Aire Feanen Lavir 
immo quente: "I Héru quente herunyanna: 'Hama ara 
formanya tenna panyan ngottolyar nu talulyat.' 
Lavir immo esta se heru; tá manen náse 
yondorya?" 

Ar i hoa thanga lastane senna alassenen. Ar 
peantieryasse quentes: "Tira inde pa i 
parmangolmor i merir vanta ande collassen ar merir 
náve suilaine i mancanómessen ar merir i minye 
sondar i yomencoassen ar i amminde nómi i 
thinyemattissen, ar i ammatir verulóraron coar ar 
carir ande hyamier náven cénine lo exi. Té 
camuvar ambe lunga námie." 

Ar hamunes hare i harwenna ar tirne manen i thanga 
hanter telpe mir i harwe; ar rimbe lárali hanter 
rimbe culustali minna sa. Tá penya verulóra 
túle ar antane pitye urustamitta atta, yat únet 
mirwe. Ar Yésus yalde hildoryar insenna ar quente 
téna: "Násie quetin lenna: Penya verulóra sina 
antane amba lá ilye i exi i antaner i harwen. An 
illi mici té antaner et úveltallo, mal sé et 
maureryallo antane ilqua ya sámes, quanda 
laulestarya." 

RANTA 

Ar íre lendes et i cordallo quén mici hildoryar 
quente senna: "Peantar, ela! Yé i ondor ar yé i 
ataqui!" Mal Yésus quente senna: "Ma cénal hoe 
ataqui sine? Laume lemyuva sisse ondo ondosse ya 
ua nauva hátina undu." 

Ar lan hamnes Orontesse Milpioiva olla i cordallo, 
Péter ar Yácov ar Yoháno ar Andréas maquenter 
senna, sí íre anelte erinque: "Nyara men, mana i 
lúme yasse nati sine martuvar, ar mana i tanwa i 
ilye nati sine nauvar hari náven telyaine?" Ar 
Yésus yestane quete téna: "Cima i úquen tyare 
le ranya. Rimbali tuluvar essenyasse quétala: 
"Inye sé!", ar tyaruvalte rimbali ranya. Ar íre 
hlarilde pa ohtar ar sinyar ohtaron, áva na 
ruhtaine! Nati sine maurenen martuvar, mal i metta 
ua en. 

An nóre ortuva nórenna ar aranie aranienna, 
euvar cempaliéli rimbe nómelissen, euvar 
saiceléli. Nati sine nar yesta naicelion. 

Ar elde, tira inde! Queni antuvar le olla 
námocombin, ar nauvalde palpaine yomencoassen ar 
tyárine tare epe nórecánoli ar arani pa inye, 
ve vettie tien. Ar maurenen i evandilyon nauva 
minyave carna sinwa ilye i nóressen. Mal íre 
tulyalte le ompa antien le olla, áva tarasta inde 
nóvo pa mana quetuvalde; mal ilqua ya nauva 
antaina len mi enta lúme, queta ta, an elde uar i 
quétar, mal i Aire Fea. Ente, háno antuva háno 
olla qualmenna, ar atar hína, ar híni ortuvar 
nostarunna ar tyaruva qualmetta, ar nauvalde 
tévine lo illi pa essenya. Mal ye voronwa ná i 
mettanna, sé nauva rehtaina. 

Mal íre cenilde i Faica Nat Nancariéva tare 
yasse ua vanima nómerya" ; lava yen hentea hanya 
; "tá mauya in nar Yúreasse uthe mir i oronti. I 
nér tópasse coaryo áva tule undu hya mene 
mityanna mapien aiqua et coaryallo, ar i nér i 
restasse áva nanwene i nómenna yallo túles 
ngetien collarya. Horro i lapsarwe nissin ar in 
tyetir vinimor ente auressen! Hyama i uas martuva 
hrívesse, an ente auressen tuluva thangie 
nostaleo ya ua amartie yestallo i ontiéno ya Eru 
ontane tenna enta lúme, ar uas martuva ata. Ar 
qui i Héru ua nuhtane i auri, aqua ua enge hráve 
nála rehtaina. Mal i cílinain i ícílies 
unuhties i auri. 

Ar qui aiquen tá quete lenna: 'Yé! Sís ná i 
Hristo!', hya: 'Ela, tasse náse!', áva save. An 
huruhristoli ar hurutercánoli ortuvar ar caruvar 
tanwali ar elmendali, tyarien ranya ; qui ta ná 
cárima ; i cílinar. Mal alde cime; len-anyárien 
ilqua nóvo. 

Mal ente auressen, apa enta thangie, Anar oluva 
morna, ar Ithil ua antuva calarya, ar i tinwi 
lantuvar menello, ar i túri yar ear menelde 
nauvar páline. Ar tá cenuvalte i Atanyondo túla 
fanyalissen arwa taura túreo ar alcaro. Tá 
mentuvas i vali ar comyuva cílinaryar i súrillon 
canta, cemeno rénallo menelo rénanna. 

I relyávaldallo para sestie sina: Ve rongo ve 
olvarya olle musse ar tuias lasseryar, istalde 
laire hare ná. Sie yando elde, íre cenilde i 
nati sine martar, istar i náse hare, epe i 
fennar. Násie quetin lenna i laume autuva nónare 
sina nó ilye nati sine martar. Menel cemenye 
autuvat, mal ninye quettar uar autuva. 

Pa enta aure ar lúme úquen ista, lá i vali 
menelde ar lá i Yondo, mal i Atar erinqua. Cima, 
na coive, an ualde ista i lú yasse tuluva i 
lúme. Si ná ve íre nér lelya hyana nórenna, 
autala coaryallo ar antala mólyain hére, 
ilquenen pa véra molierya, ar cánala i 
andocundon náve coiva. Etta na coive, an ualde 
ista i lú yasse i coantur tuluva, telwa hya 
endesse i lómio hya íre i tocot lamya hya arinya 
; i uas tuluva rincenen ar le-hiruva lorne. Mal ya 
quetin lenna, quetin ilyannar: Na coive!" 

RANTA 

Sí aure atta lemnet nó i Lahtie ar i Athar 
Alapulúne Massaron. Ar i hére airimor ar i 
parmangolmor cestaner manen mapumnelte Yésus 
curunen ar se-nahtumner. Mal quentelte: "Lá i 
atharesse, hya euva amortie imíca i lie!" 

Ar lan anes Vetaniasse, ara i sarno mi coarya 
Símon Helmahlaiwa, túle nís arwa ondocolco 
níthima millo, nanwa alanarda, ole mirwa. Rances 
panta i colca ar ulyane i millo Yésuo carenna. 
Tá, ahanen, queneli quenter mici inte: "Mana i 
casta hatien oa níthima millo sina? An millo sina 
mo polde vace telpenóten or lenári tuxar nelde 
ar anta sa i penyain!" Ar anelte rúthie senna. 
Mal Yésus quente: "Lava sen náve! Mana castalda 
carien nati urde sen? Mára carda acáries nin. An 
i penyar samilde illume mici le, ar quique merilde 
polilde care tien márie, mal ní ualde illume 
same. Carnes ya poldes; nóvo apánies níthima 
millo hroanyasse nó nás talaina i noirinna. 
Násie quetin lenna: Mi ilya nóme yasse i 
evandilyon ná carna sinwa, i quanda mardesse, 
yando ya nís sina carne nauva nyárina enyalien 
sé." 

Ar Yúras Iscariot, quén i yunqueo, oante i hére 
airimonnar antien Yésus olla ten. Íre hlasselte 
sa, anelte valime ar antaner vanda i antumnelte 
sen telpe. Ar cestanes manen antumnes Yésus olla 
íre ence sen. 

Minya auresse i Atharo Alapalúne Massaron, íre 
nacantelte i yanca Lahtiéva, hildoryar quenter 
senna: "Manna meril i menuvalme manwien, matielyan 
i Lahtie?" Ar mentanes atta hildoryaron ar quente 
túna: "Mena mir i osto, ar nér cólala calpa 
neno veluva let. Áse hilya, ar yasse menis minna 
queta i coanturenna: I Peantar quete: Masse 
athalthambenya, yasse ece nin mate i Lahtie as 
hildonyar?" Ar sé tanuva lent hoa oromar, arwa 
farmeo ar manwaina. Tasse áven manwa." Ar i hildo 
atta oantet ar lendet mir i osto ar hirnet ilqua 
ve quentes, ar manwanette i Lahtien. 

Apa thinye lantane túles as i yunque. Ar lan 
anelte ara i sarno, mátala, Yésus quente: 
"Násie quetin lenna: Qúen mici lé, ye máta 
óni, ni-antuva olla." Yestanelte same nyére ar 
quete senna, quén apa i exe: "Lau inye ná sé?" 
Quentes téna: "Náse quén i yunqueo, ye tumya 
asinye mir i imya salpe. I Atanyondo é auta, ve 
ná técina pa sé, mal horro sana atanen lo ye i 
Atanyondo ná antaina olla! Arya náne sana atanen 
qui únes nóna." 

Matieltasse nampes massa, quente aistie, rance sa 
ar antane sa tien, ar eques: "Ása mapa, si 
hroanya ná." Ar mápala yulma quentes hantale ar 
antane sa tien, ar illi mici te suncer sallo. Ar 
quentes téna: "Si sercenya ná, i véreo serce, 
ya nauva etulyaina rimbalin. Násie quetin lenna: 
Laume sucuvan ata i liantasseo yávello tenna enta 
aure yasse sucuvanyes vinya mi Eruo aranie." Ar 
apa lindie airelindeli etelendelte Orontenna 
Milpioiva. 

Ar Yésus quente téna: "Illi mici te nauvar 
tyárine lanta, an ná técina: Petuvan i mavar, 
ar i mámar nauvar vintaine. Mal apa nauvan 
ortaina lelyuvan epe le Alileanna." Mal Péter 
quente senna: "Yando qui ilye i exi nauvar 
tyárine lanta, en inye lauva!" Tá Yésus quente 
senna: "Násie quetin lyenna: Síra, é lóme 
sinasse, nó tocot lamya lú atta, nel 
ni-laluval." Mal Péter quente ata ar ata: "Yando 
qui mauya nin quale aselye, laume lye-laluvan!" 
Sin quenter yando ilye i exi. 

Tá túlelte i nómenna estaina Etsemane, ar 
Yésus quente hildoryannar: "Hama sisse lan 
hyamin." Ar talles Péter ar Yácov ar Yoháno as 
inse, ar yestanes same lumne felmeli ar náve 
tarastaina. Ar quentes téna: "Feanya ná lunga 
tenna qualme nyérenen. Á lemya sisse ar hepa 
inde coive!" Apa menie thinta vanta ompa, lantanes 
cemenna ar arcane i autumne sello i lúme, qui ta 
náne cárima. Ar eques: "Appa, Atar, ilye nati 
nar cárime tyen; á mapa oa yulma sina nillo! 
Ananta lá ya inye mere, mal ya tyé mere." Ar 
túles ar hirne te lorne, ar quentes Péterenna: 
"Símon, ma nalye lorna? Lau sámel melehte náven 
coiva ter er lúme? Alde na coive ar alde hyame, i 
ualde tule úsahtienna. I faire mérala ná, mal i 
hráve milya ná." Ar ata oantes ar hyamne, 
quétala i imya quetta. Ar ata túles ar hirne te 
lorne, an hendultat nánet lunge, ar ualte sinte 
mana hanquetumnelte senna. Ar túles i neldea lú 
ar quente téna: "Nalde en lorne ar sende? Ta 
farya! I lúme utúlie! Yé, i Atanyondo ná 
antaina olla mannar úcarindolion. Á orta, alve 
lelya! Ela, ye ni-anta olla utúlie hare!" 

Ar mi yana lú, lan Yésus en carampe, túle 
Yúras, quén i yunqueo, ar óse thanga arwe 
macillion ar rundalion, ho i hére airimor ar i 
parmangolmor i amyárar. Ye se-antumne ollo antane 
tien nóvo tanwa, quétala: "I quén ye miquin, ta 
ná sé; áse mapa ar á tulya se oa varnave." Ar 
íre túles tar, lendes mi imya lú Yésunna ar 
quente senna: "Rappi" ; ar minqueses. Tá 
panyanelte máltat sesse ar namper se. Mal quén 
imíca i tarner tasse tunce macilya ar pente i 
héra 

airimo mól ar aucirne hlarya. Mal Yésus carampe 
ar quente téna: "Ma etutúlielde arwe macillion 
ar rundalion, ve pilunna ye tulyuvalde oa? Aure 
apa aure anen aselde i cordasse peantala, ananta 
ualde nampe ni. Mal martas amaquatien i Tehtele." 

Ar illi se-hehtaner ar úther. Mal enge nessa nér 
ye hilyane se, arwa páthelarmo or helda hroarya; 
ar rincelte mapa se, mal hehtanes i páthelarma ar 
úthe helda. 

Sí tulyanelte Yésus oa i héra airimonna, ar 
ilye i hére airimor ar i amyárar ar i 
parmangolmor ocomner. Mal Péter hairallo hilyane 
se mir paca i héra airimóva, ar hámanes epe 
ruine as i núror náven lauca. Ono i hére 
airimor ar i quanda Tára Combe cestaner vettie 
Yésunna nahtieltan se, mal hirnelte munta. 
Rimbali antaner húrala vettie senna, mal i 
vettier úner vávie. Ar quelli oronter ar quenter 
huruli senna, quétala: "Elme ahlárier se quéta: 
Hatuvan undu corda sina ya náne cárina mainen, 
ar ter auri nelde carastuvan exe ya ua cárina 
mainen." Mal yando mi natto sina vettielta úne 
vávea. 

I mettasse i héra airimo oronte endaltasse ar 
maquente Yésunna: "Ma hanquétal munta? Mana i 
nati yar queni sine vettar lyenna?" Mal anes 
quilda ar hanquente munta. Ata i héra airimo 
maquente senna, ar eques: "Ma elye ná i Hristo, 
yondorya i Aistana?" Ar Yésus quente: "Inye ná; 
ar cenuvalde i Atanyondo hára ara i Túreo forma 
ar túla as menelo fanyar." Tá i héra airimo 
narcane lauperya ar quente: "Mana amba maure 
samilve vettiéva? Hlasselde i naiquetie! Mana 
sanalde?" I námie illion mici te náne i anes 
valda qualmeo. Ar quelli yestaner piuta senna ar 
tope cendelerya ar petitas ar quete senna: "Tyala 
i Erutercáno!" Ar pétala cendelerya, i 
námonduri se-namper oa. 

Sí lan Péter náne undu i pacasse, quén imíca 
i núri túle, ar íre cennes Péter tára tasse 
lautala inse, yenteses ar quente: "Yando elye 
náne as i nér ho Násaret, Yésus sina." Mal 
sa-lalanes, quétala: "Uan ista se ar uan hanya ya 
quétal!" Tá lendes ettenna i andothambenna. 
Tasse i núre, cénala se, ata yestane quete innar 
tarner tasse: "Nér sina ná imica té!" Ata 
sa-lalanes. Ar apa thinta lúme i tarner tasse ata 
quenter Péterenna: "É nalye mici té, an nalye 
Alileallo!" Mal sé yestane húta ar antane 
vandarya: "Uan ista nér sina pa ye elde quétar!" 
Ar mí imya lú tocot ata lamyane, ar Péter 
enyalde i quetie ya Yésus quente senna: "Nó 
tocot lamya lú atta, ni-laluval nel." Ar talantes 
nírelissen. 

RANTA 

Ar ve rongo ve ára túle, i héra airimo as i 
amyárar ar i parmangolmor ar i quanda Tára Combe 
carner úvie, ar nuntelte Yésus ar tulyaner se oa 
ar antaner se olla Pilátonna. Ar Piláto maquente 
senna: "Ma elye ná aran Yúraron?" Sé hanquente: 
"Elye quete sa." Mal i hére airimor quenter i 
anes cáriéla rimbe ulculi. Ar Piláto maquente 
senna ata, quétala: "Ma hanquétal munta? Yé 
ilye i ulqui yar quétalte i acáriel!" Mal Yésus 
hanquente munta amba, ar ta quante Piláto 
elmendanen. 

Mal atharello atharenna leryanes tien nútina nér 
er, i quén ye arcanelte. Yana lúmesse i nér 
estaina Varavas náne naxalissen as i amortiélar, 
i carner nahtie amortieltasse. Ar i thanga túle 
ama ar yestane arca i náne carna tien ve i sito 
né. Mal Piláto maquente téna, quétala: "Ma 
merilde i leryan len i aran Yúraron?" An sintes i 
hrúcen náne ya tyarne i hére airimor anta se 
olla. Mal i hére airimor valtaner i thanga arcien 
i leryumnes tien Varavas mí men. Mal Piláto 
maquente ata ar quente téna: "Tá mana merilde i 
caruvan yen estalde aran Yúraron?" Ata yámelte: 
"Áse tarwesta!" Mal Piláto quente téna: "Tá 
mana i ulco ya acáries?" Ono té yámer rúcima 
yalmenen: "Áse tarwesta!" Tá Piláto, névala 
care ya i thanga merne, leryane tien Varavas. Mal 
riptiéla Yésus se-antanes olla náven 
tarwestaina.Tá i ohtari se-tulyaner oa mir i 
paca, ta ná i túrion, ar comyanelte i quanda 
ohtarhosse. Tá panyanelte sesse luicarne colla ar 
carner ríe necellíva ar sa-panyane sesse. Ar 
yestanelte suila se: "Hara máriesse, aran 
Yúraron!" Ente, penteltes caryasse liscenen ar 
piutaner senna ar lender undu occaltatse ar 
lantaner undu epe se. Ar láliéla senna yaiwenen 
nampelte sello i luicarne colla ar panyaner sesse 
véra larmarya. Tá talleltes ettenna tarwestien 
se. Ar lahtala nér ye túle i restallo mauyanelte 
cole tarwerya ; Símon Círenello, Alexander ar 
Rúfuso atar. 

Ar talleltes i nómenna estaina Olyotha, ya tea 
Caraxomen. Ar névelte anta sen limpe arwa 
lornatála suhteo, mal uas merne sucitas. Ar 
tarwestaneltes ar etsanter larmaryar hatiénen 
sanwali pa man ngetumne mana. Tarwestaneltes i 
neldea lúmesse. Ar i tanwasse teala i ulquetie 
senna náne técina: "Aran Yúraron." Ente, 
tarwestanelte pilu atta óse, quén foryaryasse ar 
quén hyaryaryasse. [] Ar i lahtaner naiquenter 
senna, quequérala carilta ar quétala: "Orro! 
Elye ye hatumne undu i carda ar encarastumne sa 
ter auri nelde, á rehta imle tuliénen undu i 
tarwello!" Mí imya lé yando i hére airimor, 
quén as i exe, lander senna yaiwenen as i 
parmangolmor, quétala: "Exeli erehties; inse uas 
pole rehta. Nai i Hristo, aran Israélo, tuluva 
undu i tarwello cenielvan ar savielvan!" Yando i 
nánet tarwestaine óse naiquentet senna. 

Íre i enquea lúme túle, mornie lantane i quanda 
nórenna tenna i nertea lúme. Ar i nertea 
lúmesse Yésus yáme túra ómanen: "Eli, eli, 
lama savahtáni?", ya tea: "Ainonya, Ainonya, mana 
castatya hehtien ni?" Ar quelli imíca i tarner 
hare, íre hlasselte ta, quenter: "Á lasta! 
Yálas Elía!" Mal quén norne, quantane hwan 
sára limpenen, panyane sa liscesse, ar láve sen 
suce, quétala: "Lava sen náve! Alve cene qui 
Elía tule se-mapien undu." Mal Yésus yáme túra 
ómanen ar effirne. Ar i fanwa i yánasse náne 
narcaina mir atta, telmello talmenna. Íre i 
tuxantur ye tarne ara se cenne i sie effirnes, 
quentes: "Nér sina é náne Eruo Yondo!" 

Enger yando nisseli i tíraner hairallo. Mici té 
náner María Mahtaléne ar i María ye náne i 
amil Yácov i Amnesso ar Yóseso, ar Salóme, i 
hilyaner se ar veuyaner sen lan anes Alileasse, ar 
rimbe hyane nisseli i lender óse ama 
Yerúsalemenna. 

Sí thinye náne hare, ar náne Manwie, ta ná, i 
ré nó i sendare. Etta Yósef Arimatheallo túle, 
mai-sinwa nér i Combeo, ye yando immo yente ompa 
Eruo araniéno tulienna. Veryanes mene minna 
Pilátonna ar arcane Yésuo hroa. Mal Piláton ua 
ence save i qualles ta rongo, ar yaldes i tuxantur 
ar maquente senna: "Ma náse sí qualin?" Nyárina 
lo i tuxantur i Yésus é náne qualin, antanes i 
loico Yósefen. Ar apa mancie insen páthe 
nampeses undu, ar se-vaitanes i pásenen ar 
se-panyane hrótanoirisse, ar peltanes ondo epe i 
noirio fenna. Mal María Mahtaléne ar María amil 
Yóseso cennet i nóme yasse Yésus náne 
panyaina. 

RANTA 

Íre i sendare náne vanwa, María Mahtaléne ar 
Mária, Yácovo amil, ar Salóme, mancaner inten 
tyávelasseli ar túler panien laive sesse. Ar ita 
arinyave, i otsolo minya auresse, túlelte i 
noirinna, apa anaróre. Ar quétanelte, quén i 
exenna: "Man peltuva oa i ondo i noirillo men?" 
Mal íre yentelte ama, cennelte in i ondo náne 
peltaina oa, ómu anes ita hoa. Méniéla mir i 
noire cennelte nessa nér háma i foryasse, arwa 
ninque andalaupeo, ar anelte captaine. Mal sé 
quente téna: "Áva na captaine! Cestealde Yésus 
Násaretello, ye náne tarwestaina. Anes ortaina, 
uas sisse! Ela i nóme yasse panyaneltes! Mal 
mena, nyara hildoryain ar Péteren: Menuvas epe le 
mir Alilea. Tasse cenuvaldes, ve quentes lenna." 

Ar apa tulie ettenna úthelte i noirillo, an 
anelte mapaine peliénen ar náner ara inte, ar 
nyarnelte munta aiquenen, an runcelte. 

Evandilyon Lúcasso 

RANTA 

Pan rimbali amápier mir má partie nyarna pa i 
nati yar amartier mici me, ve acámielmet illon 
minyave náner astarmoli ar núroli i quetto, 
théne mára yando nin, apa hilie ilye nati harive 
i yestallo, tece tai ve lúmequenta elyen, 
alcarinqua theofílo, istielyan i tanca talma i 
nation pa yar anaiel peantaina. 

Auressen Herolo, aran Yúreo, enge airimo estaina 
Secaría, i ciltiéno Avio, ar sámes veri Árono 
yeldion, ar esserya náne Elísavet. Ar anette 
yúyo faile epe Eru, vantala ilye i axanissen ar 
thanyessen mi ilvana lé. Mal ua enge hína 
asette, an Elísavet ua polle nosta, ar yúyo 
sámet rimbe loali. 

I lú túle ciltieryanna, ar carnes i airimo molie 
epe Eru. Hatiénen thanwali, ve i airimoron lé 
náne, lantane senna mene mir i Héruo yána 
urtien nisque. Ar i quanda rimbe i lieo tarne 
hyamiesse i ettesse i lúmesse urtiéva nisque. 

Tá i Héruo vala tannexe sen, tárala foryasse i 
yangwava nisqueva. Mal Secaría náne tarastaina 
ceniénen se, ar caure lantane senna. Mal i vala 
quente senna: "Áva ruce, Secaría, an arcandelya 
anaie hlárina, ar Elísavet verilya nauva amil 
yondon lyen, ar alye anta sen i esse Yoháno. Ar 
samuval alasse ar márie, ar rimbali nauvar valime 
pan anaies nóna, 

an nauvas túra epe i Héru, ar limpe ar polda 
yulda ávas suce, ar nauvas quátina Aire Feanen 
aqua et amilleryo mónallo. Ar rimbali yondoron 
Israélo nanqueruvas i Héru Ainoltanna, ar sé 
menuva epe se mi Elío faire ar túre, nanquerien 
atarion endar hínannar ar i avari i tercenna 
failaron, panien epe i Héru manwaina lie." 

Ar Secaría quente i valanna: "Manen polin ista 
nat sina? An nanye yára, ar verinya same rimbe 
loali." Hanquentasse i vala quente senna: "Inye 
Avriel, ye tare epe Eru, ar anen etementaina 
carpien aselye ar carien i máre sinyar pa nati 
sine sinwe lyen. Mal yé! nauval quilda ar ua 
poluva quete tenna i aure yasse nati sine 
martuvar, pan ual sáve quettanyassen, yar nauvar 
cárine nanwe lúmeltasse." 

Ar i lie lartane Secarían, ar anelte elmendasse 
pan anes ta andave i yánasse. Mal íre ettúles 
uas polle carpa téna, ar túnelte i cennes maur i 
yánasse, ar carnes hwermeli tien, en nála úpa. 
Íre i auri veuyaleryo náner telyaine, oantes 
coaryanna. 

Mal apa auri sine Elísavet nostane, ar lanyanes 
inse exellon ter astari lempe, quétala: "Sie i 
Héru acárie nin, mí auri yassen cimnes ni 
mapien oa nucumnienya mici atani." 

I enquea astaresse i vala Avriel náne mentaina 
Erullo ostonna Alileasse estaina Nasaret, vendenna 
nauta verien nér estaina Yósef, Laviro nosseo, 
ar i vendeo esse náne María. 

Ar íre i vala lende minna epe se, quentes: "Hara 
máriesse, elye ye acámie Eruanna; i Héru 
aselye." Mal Mária náne tarastaina i quetiénen 
ar néve hanya mana nostale suiliéva ta náne. Ar 
i vala quente senna: "Áva ruce, María, an 
ihíriel lisse as Eru, ar yé! nostuval 
mónalyasse ar coluva yondo, ar alye anta sen i 
esse Yésus. Sé nauva túra ar nauva estaina i 
Antaro Yondo, ar i Héru Eru antuva sen Lavir 
ataryo mahalma, ar turuvas Yácovo nosse tennoio, 
ar ua euva metta aranieryo." 

Mal María quente i valanna: "Manen nat sina 
martuva, pan uan ista nér?" Ar hanquentasse i 
vala quente senna: "Aire Fea tuluva lyenna, ar i 
Antaro túre teltuva lye; sie yando i aire nála 
nóna nauva estaina Eruo Yondo. 

Ar yé! Elísavet, ye ná nosselyo, inse onostie 
yondo yárieryasse, ar astar sina ná i enquea sen 
ye náne estaina yávelóra. An Erun ea munta 
úcárima." Tá María quente: "Ela i Héruo 
núre! Nai martuva nin ve equétiel." Ar i vala 
oante sello. 

Mal yane auressen María oronte ar lende hormenen 
ostonna Yúreasse, ar mennes mir coarya Secaría 
ar suilane Elísavet. Íre Elísavet hlasse Marío 
suilie, i lapse mónaryasse campe, ar Elísavet 
náne quátina Aire Feanen, ar yámes taura 
ómanen ar quente: "Aistana elye imíca nissi, ar 
aistana i yáve mónalyo! Ar manen ná i nat sina 
amartie nin, i Herunyo amil túla ninna? An yé! 
íre suilielyo lamma túle hlarunyanta, i lapse 
mónanyasse campe túra alassenen! Valima sé ye 
sáve i nauvar cárine nanwe i nati quétine senna 
lo i Héru!" 

Tá María quente: "Feanya laita i Héru, ar 
fairenya ná mi alasse Eru Rehtonyanen, an 
ecénies núreryo naldie. Ar yé! ho sí ilye 
nónari estuvar ni valima, an i Taura acárie 
túre cardali nin, ar aire ná esserya; ar ter 
nónaréli ar nónaréli oravierya ea issen melir 
se. Acáries taure natali, ivinties i nar turinque 
endalto sanwessen. Hantes undu taurali mahalmallon 
ar ortane naldali; aquáties i maitar máre 
natalínen ar ementie oa luste i sámer lar. 
Amánies Israel núroryan, enyalien oravie, ve 
nyarnes atarilvain, Avrahámen ar nosseryan, 
tennoio." Ar María lemyane as Elísavet os astari 
nelde. Tá nanwennes coaryanna. 

Elisavéten túle i lúme colien lapserya, ar 
colles yondo. Ar i armaror ar nosseryo queni 
hlasser i sen-antane i Héru túra oravie, ar 
anelte mi alasse óse. Ar i toltea auresse 
túlelte oscirien i hína, ar estumneltes ataryo 
essenen, Secaría. Mal amillerya hanquente ar 
eque: "Vá, mal esserya nauva Yoháno." Tá 
quentelte senna: "Ea úquen nosselyasse ye same 
esse tana." Tá cestanelte hanquenta i atarello 
hwermelínen, mana esse mernes i hínan. Ar 
arcanes palma ar tence: "Esserya ná Yoháno." Ar 
illi mici te náner elmendasse. Mí imya lú 
antorya náne pantaina ar lamberya lehtaina, ar 
quentes, aistala Eru. Ar rucie lantane ilye 
armaroryannar, ar mí quanda ortoména Yúreasse 
mo caramper pa ilye nati sine, ar illi i hlasser 
túner sa endaltasse, quétala: "É mana nauva 
hína sina?" An yando i Héruo má enge óse. 

Ar Secaría atarya náne quátina Aire Feanen ar 
quente ve Erutercáno, quétala: "Na aistana i 
Héru, Israélo Aino, pan icímies ar etelehties 
lierya! Ar ortanes ven rasse rehtiéva Lavir 
núroryo coasse, ve equéties ter anto i airi 
tercánoryaron et i vanwiello, pa rehtie 
ngottolvallon ar ho i má ion tevir ve, tanien 
oravie atarilvassen ar enyalien aire vérerya, i 
vanda ya antanes Avraham atarelvan, 

lavien ven náve núroli sen apa anelve rehtaine 
ho ngottolvaron má, airesse ar failiesse epe se 
ilye aurelvassen. Mal tyé, hína, nauva estaina 
Erutercáno i Antaro, an menuvatye epe i Heru 
manwien malleryar, antien istya rehtiéno lieryan 
apseniénen úcareltaiva, Ainolvo ofelmenen 
oraviéno, yanen anaróre et tarmenello tuluva 
venna, antien alcar in hámar morniesse ar 
nguruhuinesse, tulien talulvat i tiesse raineva." 

Ar i hína alle ar náne carna taura fairesse, ar 
anes i erumessen tenna i aure yasse tanumnes inse 
Israélen. 

RANTA 

Ar túle ente auressen i etelende canwa Auhusto i 
Ingaranello, i mo notumne i quanda mar. Minya 
notie sina martane íre Quirinio náne cáno 
Sírio. Ilye queni lender náven nótine, ilquen 
véra ostoryanna. Yando Yósef lende ama 
Alileallo, et i ostollo Nasaret, mir Yúrea, 
Laviro ostonna, ya ná estaina Vet-Lehem, pan anes 
maro ar nosseo Laviro, náven nótina as María ye 
náne antaina sen vestalesse, ar ye sí náne 
lapsarwa. Íre engette tasse, i lúme túle yasse 
columnes lapserya. Ar colles yondorya, i minnóna, 
ar se-vaitanes ar panyane se salquecolcasse, pan 
ua enge tún nóme mí sendasse. 

Enger mavalli i imya nóresse i marner i restasse, 
tírala lámáreltar i lómisse. Ar i Héruo vala 
tarne ara te, ar i Héruo alcar caltane os te, ar 
túra caure nampe te. Mal i vala quente téna: 
"Áva ruce, pan inye cára sinwa len túra alasse 
ya nauva i quanda lien, an anaie cólina len síra 
Rehto, ye ná Hristo, i Heru, Laviro ostosse. Ar 
si nauva tanwa len: Hiruvalde vinimo, vaitana ar 
caitala salquecolcasse." Ar rincanen enge as i 
vala rimbe i meneldea hosseo, laitala Eru ar 
quétala: "Alcar i tarmenissen na Erun, ar cemende 
raine i atanin pa i sanas mai." 

Ar apa i vali oanter tello mir menel, i mavari 
quenter quén i exenna: "Alve lelya Vet-Lehemenna 
cenien nat sina ya amartie, ya i Héru acárie 
sinwa ven." Ar lendelte hormenen ar hirner María 
ar Yósef ar i vinimo caitala i salquecolcasse. 
Íre cennelte se, carnelte sinwe i nati yar náner 
quétine téna pa hína sina. Ar elmenda nampe 
ilquen hlárala pa i nati nyárine ten lo i 
mavari, mal María hempe ilye quetier sine ar 
sanne pa tai endaryasse. Tá i mavari nanwenner, 
antala alcar ar laitale Erun pa ilqua ya hlasselte 
ar cennelte, aqua ve ta náne nyárina ten. 

Ar íre i toltea auresse túle, náveryan oscirna, 
camnes i esse Yésus, yanen i vala estane se nó 
anes nostaina i mónasse. 

Íre i auri poiciéva náner telyaine Móseo 
thanyenen, tallettes Yerúsalemenna panien se epe 
i Héru, ve ná técina i Héruo thanyesse: "Ilya 
hanu pantala súma nauva estaina aire i Hérun", 
ar talien yanca ve ná quétina i Héruo 
thanyesse: "Cucuolle atta hya nessa cucuo atta." 

Ar yé! enge nér Yerúsalemesse yeo esse náne 
Símeon, ar nér sina náne faila ar rúcala 
Erullo, yétala ompa i tiutalenna Israelwa, ar 
aire fea caine senna. 

Ente, náne sen apantaina i uas cenumne qualme nó 
cenie i Héruo Hristo. I Fairenen sí túles i 
cordanna, ar íre i nostaru tallet i hína Yésus 
carien sen ya náne senwa i thanyenen, Símeon 
immo camne se mir rancuryat, ar laitanes Eru ar 
quente: "Sí, Tur, lavuval mólelyan auta rainesse 
ve equétiel, an hendunyat ecéniet rehtielya, ya 
amanwiel epe ilye i lier, cala mapien oa i vathar 
i nórellon ar alcar Israel lielyan." Ar atarya yo 
amillerya nánet elmendasse pa i nati quétine pa 
se. Ar Símeon aistane tu, mal quentes María 
amilleryanna: "Yé, si anaie panyaina i lanten ar 
i ortien rimbalion Israelde, ar tanwa yanna mo 
quete, 

; é lango menuva ter véra fealya ; apantien 
rimbe endaron sanwi." 

Ar enge nís estaina Anna, yelderya Fanuel nosseo 
Ahyero, ye náne Erutercáne. Anes yára ar sáme 
rimbe loali, apa marnes as nér ter loar otso apa 
venesserya, ar epeta anes verulóra tenna sí 
sámes loar canta toloquean. Únes oi oa i 
cordallo, mal veuyanes Eru auresse yo lómisse, 
avamátala ar yálala senna. Ar yana lúmesse 
orontes ar antane Erun hantale, ar carampes pa i 
hína ilyannar i yenter ompa i ehtelehtienna 
Yerúsalenwa. 

Ar apa telyanette ilqua i Héruo thanyenen 
nanwennette Alileanna ar ostottanna, Násaret. Ar 
i hína alle ar yestane náve polda, nála 
quátina sailiénen, ar Erulisse caine senna. 

Ilya loasse nostaruryat lendet Yerúsalemanna, i 
atharenna Lahtiéno. Ar íre sámes loar yunque, 
lendelte ama i atharo haimenen ar telyaner i auri. 
Mal íre nanwennette, Yésus i seldo lemyane 
Yerúsalemesse, ar nostaruryat uat túne sa. 
Sánala i anes imíca i queni lelyala uo, lendette 
er aureo tie; tá cestanettes mici i queni 
nossetto ar i queni i sintette. Mal íre uatte 
hirne se, entúlette Yerúsalemenna, cestala se. 
Ar apa auri nelde hirnettes i cordasse, hámala 
imíca i peantari, lastala téna ar maquétala 
téna. Mal illi i lastaner senna náner captaine 
handeryanen ar hanquentaryainen. Sí íre 
cennettes anette elmendasse, ar amillerya quente 
senna: "Hína, mana castatya carien ment sie? Yé, 
ataretya yo inye nánet ngwalyaine, cestala tye!" 
Mal quentes túna: "Mana castasta cestien ni? Ma 
uaste sinte i mauya nin náve i coasse 
Atarinyava?" Mal uatte hanyane i quetie ya quentes 
túna. 

Ar lendes undu asette ar túle Nasaretenna, ar 
cimnes canwattar. Ar amillerya hempe ilye nati 
sine endaryasse. Ar Yésus lende ompa mi sailie ar 
alie ar lisse mici Eru ar atani. 

RANTA 

I lepenquea loasse yasse Tivério turne ve 
Ingaran, íre Pontio Piláto náne nórecáno 
Yúreo, ar Herol turne ve canastatur mi Alilea, ar 
Filip hánorya turne ve canastatur mí ménar 
Ituréa ar Traconitis, ar Lisánias náne i 
canastatur Aviléneo, íre Annas ar Caiafas náner 
hére airimor, Eruo quetta túle ana Yoháno 
Secarío yondo i ravandasse. 

Ar lendes i quanda ménanna os Yordan, nyardala 
tumyale inwistiéno ya anta apsenie úcariva, ve 
ná técina i parmasse quettaron Yesaia i 
Erutercáno: "Óma queno ye yáma i ravandasse: 
Alde manwa i Heruo malle, cara tieryar tére! Ilya 
yáwe nauva quátina, ar ilya oron ar ambo nauva 
cárina lára, ar i lúvar nauvar cárine tére 
tieli ar i tumpur paste malleli, ar ilya hráve 
cenuva Eruo rehtie." 

Etta quentes i thangannar ettúlala náven 
tumyaine lo sé: "A hínar leucoron, man anyárie 
len manen uthe i túlala rúthello? Etta cara 
yávi valde inwisto. Ar áva yesta quete indenna: 
'Ve atar samilve Avraham.' An quetin lenna i Eru 
pole orta híni Avrahámen sine sarnollon. É i 
pelecco yando sí caita ara i aldaron thundo; etta 
ilya alda ye ua care mára yáve nauva círina 
undu ar hátina mir i náre." 

Ar i thangar maquenter senna: "Tá mana 
caruvalme?" Hanquentasse quentes téna: "Mauya i 
neren ye same laupe atta, anta er i quenen ye ua 
same, ar mauya yen same natali matien care i 
imya." 

Mal yando tungwemóli túler náven tumyaine, ar 
quentelte senna: "Peantar, mana caruvalme?" 
Quentes téna: "Áva cane telpe han i vanima 
nonwe." Ente, i móler mí hosse maquenter senna: 
"Mana elme caruvar?" Ar quentes téna: "Áva 
tarasta aiquen, ar áva quete huruvi pa ongwi yar 
queni uar acárier, mal lava paityalelda farya 
len." 

Sí i quanda lie yente ompa yanna martumne, ar 
illi sanner endaltasse pa Yoháno: "Cé sé i 
Hristo ná?" Yoháno hanquente illin: "Inye tumya 
le nennen; mal túla ye ná polda lá ni; inye ua 
valda lehtien hyaparyato latta. Le-tumyuvas Aire 
Feanen ar nárenen. Saltamarya ea máryasse 
poitien vattarestarya, ar comyuvas orirya mir i 
haura, mal i ospor urtuvas nárenen ya úquen pole 
luhtya." 

Etta antanes yando rimbe hyane hortiéli ar 
nyardane i evandilyon i lien. Mal Herol i 
canastantur, íre anes naityaina lo se pa 
Herólias hánoryo veri ar pa ilye i olce cardar 
yar Herol carne, napanne yando nat sina ilye tane 
cardain: panyanes Yoháno mandosse. 

Sí íre i quanda lie náne tumyaina, yando Yésus 
náne tumyaina, ar íre hyamnes, menel náne 
pantaina ar i Aire Fea, hroacantasse cucuo, túle 
undu senna, ar óma túle et menello: "Elye ná 
yondonya, i melda; pa lyé asánien mai." 

Ar Yésus immo, molieryo yestasse, sáme os loar 
nelequean. Anes, mo intyane, yondorya Yósef, 
yondorya Heli, yondorya Mattat, yondorya Levi, 
yondorya Melci, yondorya Yannai, yondorya Yósef, 
yondorya Mattatías, yondorya Ámos, yondorya 
Nahum, yondorya Esli, yondorya Nangai, yondorya 
Maat, yondorya Mattatías, yondorya Semein, 
yondorya Yósec, yondorya Yóra, 

yondorya Yoanan, yondorya Resa, yondorya 
Seruvável, yondorya Hyealtiel, yondorya Neri, 
yondorya Melci, yondorya Atti, yondorya Cosam, 
yondorya Elmáram, yondorya Ér, yondorya Yésus, 
yondorya Eliéser, yondorya Yórim, yondorya 
Mattat, yondorya Levi, yondorya Símeon, yondorya 
Yúras, yondorya Yósef, yondorya Yónam, yondorya 
Elyacim, yondorya Melea, yondorya Menna, yondorya 
Mattata, yondorya Nátan, yondorya Lavir, yondorya 
Yesse, yondorya Over, yondorya Voas, yondorya 
Salmon, yondorya Naxon, yondorya Amminarav, 
yondorya Arni, yondorya Hesron, yondorya Peres, 
yondorya Yehúra, yondorya Yácov, yondorya Ísac, 
yondorya Avraham, yondorya Tera, yondorya Nahor, 
yondorya Seru, yondorya Reu, yondorya Pele, 
yondorya Ever, yondorya Hyela, yondorya Cainan, 
yondorya Arpaxar, yondorya Hyem, yondorya Noa, 
yondorya Lamec, yondorya Metúsela, yondorya Enoc, 
yondorya Yarel, yondorya Mahalaleél, yondorya 
Cainan, yondorya Enos, yondorya Set, yondorya 
Atan, Eruo yondo. 

RANTA 

Ar Yésus, quanta Aire Feo, lende oa Yordanello ar 
náne tulyaina lo i Faire mir i erume aurin 
canaquean, nála thahtaina lo i Arauco. Ar mantes 
munta yane auressen, ar íre anelte vanwe, anes 
maita. Tá i Arauco quente senna: "Qui nalye Eruo 
yondo, queta sar sinanna: Na vistaina mir massa!" 
Mal Yésus hanquente senna: "Ná técina: Atan ua 
samuva coire massanen erinqua." 

Tá se-tulyanes ama ar tanne sen ilye aranier 
ambaro mí erya lú, ar i Arauco quente senna: 
"Antuvan lyen ilya túre sina ar alcarelta, an 
anaies antaina nin, ar antuvanyes aiquenen ye 
merin. Etta, qui elye tyere ní, ilqua nauva 
lyenya." Hanquentasse Yésus quente senna: "Ná 
técina: I Héru Ainolya alye tyere, ar sen 
erinqua alye veuya." 

Sí se-tulyanes mir Yérusalem ar panyane i cordo 
rámasse ar quente senna: "Qui nalye Eruo yondo, 
hata imle undu silo, an ná técina: Canuvas 
valaryain pa lye, hepien lye, ar: Coluvalte lye 
máltatse, pustien lye petiello talelya sarnenna." 
Hanquentasse Yésus quente senna: "Ná quétina: 
Ávalye tyasta i Héru Ainolya." Tá i Arauco, apa 
telie i quanda úthahtie, lende oa sello tenna 
hyana lúme. 

Sí Yésus nanwenne i Faireo túresse mir Alilea. 
Ar mára quetie pa sé vintane ter i quanda 
oscaitala norie. Ar peantanes yomencoaltassen, 
cámala laitale ho illi. 

Ar túles Nasaretenna, yasse anes ortaina, ar ve 
haimerya náne, lendes mir i yomencoa, ar orontes 
hentien. 

Tá Isaia i Erutercáno toluparma náne antaina 
sen, ar pantanes i parma ar hirne i nóme yasse 
náne técina: "I Héruo faire ea nisse, an líves 
ni antien máre sinyali penyain; ni-mentanes 
carien sinwa quenin mandosse i nauvalte leryaine 
ar cénelórain i camuvalte céne, mentien i 
rácinar oa lehtiénen, carien sinwa i Héruo loa 
mára nirmeo." Ar tolunes i parma, sa- nanantane i 
núron ar hamne undu; ar hendu illion i enger i 
yomencoasse nánet panyaine sesse. Tá yestanes 
quete téna: "Síra tehtele sina anaie carna nanwa 
íre hlasseldes." 

Ar illi vettaner pa se, ar enger elmendasse pa i 
raine quettar yar túler et antoryallo, ar 
quentelte: "Ma nér sina ua Yósefo yondo?" 

Tá quentes téna: "É merilde quete ninna &quenna 
sina: 'Nestando, á nesta imle! I nati yar 
ahlárielme martaner Capernaumesse, cara tai yando 
sisse véra ménalyasse!" Mal eques: "Násie 
quetin lenna i ua ea Erutercáno ye ná mai 
cámina véra ménaryasse. An mi nanwie quetin 
lenna: Enger rimbe verulórali Israelde Elío 
auressen, íre menel náne holtaina ter loar nelde 
ar astari enque, tyárala túra saicele lanta i 
nórenna; ananta Elía úne mentaina aiquenna mici 
té, mal Sarefatenna mi Sírono nóre, verulóra 
nissenna tasse. Ente, enger rimbe helmahlaiwali 
Israelde Elíhya i Erutercáno lúmesse, ananta 
úquen mici té náne poitaina, mal Náman 
Siriallo." Ar illi i hlasser nati sine i 
yomencoasse náner quátine ahanen, ar orontelte 
ar se-hortaner i osto ettenna, ar tulyaneltes 
lancanna i oronto yasse ostolta náne carastaina, 
hatien se undu talo. Mal sé menne ter endelta ar 
lende oa. 

Ar lendes undu Caparnaumenna, osto Alileasse. Ar 
peantanes tien i sendaresse, ar anelte quátine 
elmendo i lénen ya peantanes, an quetierya sáme 
túre. Ar enge i yomencoasse nér haryaina lo 
faire, úpoica rauco, ar yámes taura ómanen: 
"Ai! Mana men ar lyen, Yésus Nasaretello? Ma 
utúliel nancarien me? Istan man nalye, Eruo 
Aire!" Ar Yésus naityane se, quétala: "Na quilda 
ar tula et sello!" Ar apa hatie i nér undu 
endeltasse, i rauco túle et sello, ú maliéno 
se. Tá elmenda lantane illinnar, ar carampelte 
quén as i exe, quétala: "Mana nostale quetiéno 
ná si? An túrenen ar melehtenen canis i úpoice 
fairi, ar ettulilte!" Ar i sinyar pa se etelender 
mir ilya nóme i oscaitala noriesse. 

Apa autie i yomencoallo lendes mir coarya Símon. 
Mal Símondo verio amil náne tarastaina túra 
úrenen, ar carnelte arcande sen pa sé. 

Ar tarnes or i nís ar naityane i úre, ar ta 
oante sello. Mí imya lú orontes ar veuyane tien. 

Mal Anaro nútiesse, illi i sámer queni hlaiwe 
alavéle hlívelínen taller te senna. Paniénen 
máryat tesse nestanes te. Ente, raucoli ettúler 
rimbalillon, yámala ar quétala: "Elye ná Eruo 
yondo." Mal naityanes te ar ua láve tien quete, 
pan sintelte i anes i Hristo. 

Ono íre aure túle, etelendes ar menne eressea 
nómenna. Mal i thangar cestaner se, ar túlelte 
yanna anes, ar névelte pusta se autiello tello. 
Mal quentes téna: "Yando i hyane ostoin mauya nin 
care sinwa i evandilyon, an ta ná i casta yanen 
anen etementaina." Ar lendes nyardala Yúreo 
yomencoassen. 

RANTA 

Mi lú yasse i thanga ninde senna, lastala Eruo 
quettanna, tarnes ara i ailin Ennesaret. Ar cennes 
lunte atta caitala ara i ailin, mal i lingwimor 
náner ménienwe et tullo ar náner sóvala 
rembeltar. Lelyala mir er i luntion, ya náne 
Símonwa, arcanes sello lelya thinta tie i 
norello. Tá hamnes undu, ar i luntello peantanes 
i thangain. 

Íre pustanes quete, quentes Símonna: "Á lelya 
yanna núra ná, ar alde panya undu rembeldar 
mapien." Mal hanquentasse Símon quente: "Peantar, 
ter i quanda lóme omótielme ar namper munta, mal 
canwalyanen panyuvan i rembeltar undu." 

Íre carnelte sie, yórelte hoa rimbe lingwilíva, 
ar rembeltar náner narcaine. Ar hwernelte 
rantarwaltain i hyana luntesse tulieltan manien 
tien, ar túlelte, ar quantelte yúyo lunte, tenna 
anette nútala. 

Íre cennes ta, Símon Péter lantane undu epe 
Yésuo occat, quétala: "Á auta nillo, an nanye 
úcarunqua nér, Heru!" An i mapiénen lingwilíva 
anes pétina elmendanen, sé ar illi i náner 
óse, ar yando yúyo Yácov yo Yoháno, yondoryar 
Severai, i nánet rantarwali as Símon. Mal Yésus 
quente Símonna: "Áva ruce! Ho sí mapuval atalli 
coirie." Ar tulunelte i lunti norenna ar hehtaner 
ilqua ar hilyaner sé. 

Ar íre anes mi er i ostoron, yé! nér quanta 
helmahlíveo. Íre cennes Yésus lantanes 
cendeleryanna ar inque sello, quétala: "Heru, qui 
meril, polil poita ni!" Ar eterahtala máryanen 
Yésus se-appane, quétala: "Merin! Na poitaina!" 
Ar mí imya lú i helmahlíve váne sello. Ar 
cannes i neren: "Nyara uquenen, mal á auta ar 
tana imle i airimon, ar ve Móses canne cara yanca 
poitielyan, ve vettie tien." 

Mal i quetta pa se vintane ta ita ambe, ar hoe 
thangali túler uo lastien ar náven nestaine 
hlíveltallon. Ono lendes oa mir i erumi, 
hyámala. 

Martane mi aure i anes peantala, ar Farisali ar 
peantalli i thanyeo i náner túlienwe et ilya 
mastollo Alileo ar Yúreo ar Yerúsalémo hamner 
tasse, ar i Héruo túre náne tasse, polieryan 
nesta. Ar yé! quelli cólala caimasse nér ye 
náne úlévima, ar cestanelte tala se ompa ar 
panya se epe Yésus. Mal íre ualte hirne manen 
pollelte cole se ompa, castanen i thango, rentelte 
i tópanna, ar ter i tupse panyaneltes undu as i 
caima, i endesse epe Yésus. Ar íre cennes 
savielta quentes: "Atan, úcarelyar nar apsénine 
lyen!" 

Ar i parmangolmor ar i Farisar yestaner sana, 
quétala: "Man ná nér sina ye quéta 
naiquetiéli? Man lerta apsene úcari hequa Eru 
erinqua?" Mal Yésus, tuntala sanweltar, quenter 
hanquentasse téna: "Pa mana sánealde 
endaldassen? Mana i ambe ascare: quetie 
'Úcarelyar nar apsénine lyen' hya quetie: 'Á 
orta, mapa caimalya ar mena coalyanna.' Mal 
istieldan i same i Atanyondo túre cemende 
apsenien úcari ;" quentes i úlévima nerenna: 
"Quetin lyenna, á orta ar mapa ama caimalya ar 
mena coalyanna." Ar mi imya lú orontes epe te, 
nampe ama ta yasse yá caines, ar lende coaryanna 
antala alcar Erun. Tá illi mici te náner ara 
inte, ar antanelte alcar Erun ar náner quátine 
caureo, quétala: "Ecénielve elmendali síra!" 

Ar apa nati sine etelendes ar cenne tungwemo 
estaina Lévi hámala mí tungwemen, ar quentes 
senna: "Áni hilya." Ar hehtala ilqua orontes and 
hilyane se. Ente, Lévi carne túra merende sen 
coaryasse, ar enge hoa thanga, tungwemóli ar 
exeli, i náner aselte ara i sarno. Ar i Farisar 
ar parmangolmoltar nurruner hildoryannar, 
quétala: "Manen ná i matilde ar sucilde as 
tungwemóli ar úcarindoli?" Hanquentasse Yésus 
quente téna: "I samir mále uar same maure 
nestondova, mal i nar engwe. Utúlien yale, lá 
failar, mal úcarindor inwistenna." 

Quentelte senna: "Hildoryar Yoháno rimbave 
avamatir ar carir arcandeli, mal lyenyar matir ar 
sucir." Yésus quente téna: "Lau polilde mauya i 
endero meldoin avamate íre i ender ea aselte? 
Ananta aureli tuluvar yassen i ender nauva mapaina 
oa tello; tá avamatuvalte, ente auressen." 

Ente, quentes téna sestie: "Úquen cire 
lanneranta ho vinya colla ar neme sa yára 
collasse, mal qui mo é care sie, tá i vinya 
lanneranta narca oa; ente, i lanneranta ho i vinya 
colla ua vávea i yáran. Ar úquen panya vinya 
limpe yáre helmolpessen, mal qui mo é care sie, 
tá i vinya limpe ruve i helmolpi, ar ulyas 
ettenna ar i helmolpi nar nancarne. Mal mauya 
panya vinya limpe vinye helmolpessen! Úquen ye 
usúcie yára limpe mere vinya, an quetis: 'I 
yára ná mára.'" 

RANTA 

Túle sendaresse i lendes ter orirestali, ar 
hilmoryar leptaner ar manter i cari oriva, 
ascátala tai máltatse. Mal quelli i Farisaron 
quenter: "Manen ná i cáralde ya ua lávina i 
sendaresse?" Mal Yésus hanquente téna: "Ma ualde 
oi ehentie pa ya Lavir carne íre sé ar i neri 
óse náner maite? Lendes mir i coa Eruva ar camne 
i mastar taniéva ar mante ar antane tai i nerin 
óse, ómu tai uar lávina matso aiquenen hequa i 
airimoin erinque." Ar quentes téna: "I Atanyondo 
ná Heru i sendareo." 

Túle hyana sendaresse i lendes mir i yomencoa ar 
peantane. Ar enge tasse nér yeo forma náne 
hessa. I parmangolmor ar i Farisar tirner se, 
cenien qui nestumne aiquen i sendaresse, hirieltan 
lé yanen pollelte ulquete se. Mal sintes manen 
sannelte, ananta quentes i nerenna arwa i hessa 
máo: "Á orta ar tara i endesse." Ar orontes ar 
tarne tasse. Tá Yésus quente téna: "Maquetin 
lello: Ma ná lávina i sendaresse care márie hya 
care ulco, rehta quén hya nancare se?" 

Ar apa yentes illi mici te, quenello quenenna, 
quentes i nerenna: "Á rahta mályanen!" Carnes 
sie, ar márya náne envinyanta. Mal anelte 
quátine urthanen, ar quentelte pa mana carumnelte 
Yésun. 

Túle ente auressen i lendes ama mir i oron 
hyamien, ar lemnes tasse ter i lóme, hyamiesse 
Erunna. Mal íre aure túle, yalles hildoryar ar 
ciller ho mici te yunque, i yando estanes 
aposteli: Símon, ye yando estanes Péter, ar 
Andréo hánorya, ar Yácov and Yoháno, ar Filip 
ar Vartholoméo ar Mattéo ar thomas ar Yácov 
yondorya Alfaio, ar Símon ye ná estaina i Selot, 
ar Yúra yondorya Yácov, ar Yúras Iscariot, ye 
vartane se. 

Ar túles undu aselte ar tarne palaresse, ar enge 
hoa liyúme queniva ho i quanda Yúrea ar 
Yerúsalem ar ho i earménar os Tír ar Siron, i 
túler hlarien se ar náven nestaine hlíveltaron. 
Yando i náner tarastaine lo úpoice faireli 
náner nestaine. Ar i quanda thanga cestaner appa 
se, an túre lende et sello ar nestane illi mici 
te. 

Ar ortanes henduryat hilmoryannar ar quente: 
"Valime nar i penyar, an Eruo aranie ná lenya! 

Valime nar elde i nar maite sí, an nauvalde 
quátine! 

Valime nar elde i nar yaimie, an laluvalde! 

Valima nalde íre atani tevir le, ar íre 
queriltexer lello ar naityar le ar et-hatir 
esselda ve ulca, i Atanyondo márien. Sama alasse 
aure entasse ar capa, an yé! paityalelda ná 
túra menelde. An tai nar i imye nati yar 
atariltar carner i Erutercánoin. 

Mal horro len i nar lárie, an asámielde quanda 
tiutalelda! 

Horro len i nar quátine sí, an nauvalde maite! 

Horro len i lalar sí, an samuvalde nyére ar 
níri! 

Horro len íre ilye atani quetir mai pa le, an mí 
imya lé atariltar quenter pa i úanwe 
Erutercánor! 

Mal quetin lenna i lastar: Mela ngottoldar ar cara 
mai in tevir le, á aista i hútar le ar hyama in 
quetir ulco pa le. Yenna pete le er ventasse quera 
yando i exe, ar ye mapa collalya áva pusta 
mapiello yando i laupe. 

Á anta illin i arcar lyello, ar yello mapa 
natilyar áva arca nancame tai. 

Ar ve merilde i atani caruvar len, sie cara tien. 

Ar qui melilde i melir lé, manen ta nauva athea 
len? An yando i úcarindor melir i melir té. Ar 
qui carilde márie in carir márie elden, manen ta 
nauva athea len? Yando i úcarindor carir i imya. 
Ar qui yutyal queni illon samil estel camiéva, 
manen ta nauva athea len? Yando úcarindor yutyar 
úcarindor nancamien i imya nonwa. Úsie, mela 
ngottoldar ar cara márie ar á yutya exeli, ú 
estelo nancamiéva, ar paityalelda nauva túra, ar 
nauvalde i Antaro yondor, an sé ná athea in uar 
anta hantale ar i ulcain. Á órava ve Atarelda 
órava! 

Ente, áva name, ar laume nauvalde námine; áva 
quete i exi nar valde paimeo, ar ua nauva quétina 
pa lé i nalde valde paimeo. Á lehta, ar nauvalde 
lehtaine. Á anta, ar mo antuva len. Mára lesta ; 
nírina undu, pálina ar úvea ; panyuvalte 
súmaldasse. An i lestanen yanen etelestalde, 
etelestuvalte len. 

Tá yando quentes sestie téna: "Lau cénelóra 
quén pole tulya cénelóra quén? Ma yúyo uat 
lantuva mir unque? Ye pare ua or ye peanta, mal 
ilquen yen anaie aqua peantaina nauva ve ye 
peanta. Manen ná, tá, i yétal i lisce ya ea 
hánolyo hendesse, mal ualye cime i pano ya ea 
véra hendelyasse? Manen ece lyen quete 
hánolyanna: 'Háno, lava nin mapa i lisce et 
hendelyallo,' íre elye ua yéta i pano véra 
hendelyasse? 

An ua ea mára alda cárala thaura yáve; ata ua 
ea thaura alda cárala mára yáve. An ilya alda 
ná sinwa yáveryanen. An queni uar hosta 
rélyávi necelillon; ente, ualte cire tiumar ho 
neceltussa. Mára atan tala márie et endaryo 
mára harmallo, mal ulca atan tala ulco et ulca 
harmaryallo, an et i endo úvello antorya quete. 

Manen ná i estalde ni 'Heru, Heru', ananta ualde 
care i nati yar quetin? Ilquen ye tule ninna ar 
hlare quettanyar ar care tai ; tanuvan len as man 
mo pole sesta se: Náse ve quén carastala coa, ye 
sampe ar panyane i talma i ondosse. Etta, íre 
enge oloire, i síre palpane sana coanna, mal uas 
polle pale sa, pan anes mai carastaina. Mal ye 
ahlárie ar ua care, ná ve nér ye carastane coa 
i talamesse ú talmo. Sanna i síre pente, ar mí 
tana lú talantes, ar coa tano atalantie náne 
túra." 

RANTA 

Apa telyanes ilye quetieryar íre i lie lastane, 
lendes mir Capernaum. Mal tuxanturo mól, ye náne 
melda sen, náne nimpa ar hare effírienna. Íre 
hlasses pa Yésus, mentanes senna amyárali i 
Yúraron arcien sello tule ar etelehta mólya. Tá 
i túler Yésunna carner arcande sello ar quenter: 
"Náse valda i caril nat sina sen, an melis 
nórelva, ar sé carastane men i yomencoa." Ar 
Yésus lende aselte. Mal íre únes haira i 
coallo, i tuxantur nóvo mentane meldoli 
quetieltan senna: "Heru, áva tarasta imle, an uan 
valda i tulil nu tópanya. 

Etta únen note imne valda tulien lyenna. Mal 
queta i quetta ar tyara mólinya náve nestaina. 
An yando inye ná nér nu túre, arwa ohtallion nu 
ni, ar qui quetin sinanna: Mena! ; tá ménas, hya 
exenna: Tula! ; tá tulis, hya mólinyanna: Cara 
sie! ; tá caris ta." Ar íre Yésus hlasse nati 
sine anes quátina elmendanen pa se, ar quernes 
inse i thanganna hilyala se ar quente: "Nyarin 
len, yando Israelde uan ihírie savie ta túra." 
Ar i náner mentaine, íre nanwennelte i coanna, 
hirner i mól málesse. 

Ar epeta martane i lendes mir osto estaina Nain, 
ar hildoryar ar hoa thanga lender óse. Ar íre 
túles hare i osto andonna, qualin nér náne 
cólina ettenna, amilleryo ernóna yondo. Ente, 
verurya náne qualin. Hoa thanga i ostollo enge 
yando as i nís. 

Ar íre i Heru cenne se, endarya etelende senna, 
ar quentes senna: "Áva na yaimea!" Ar túlienwa 
hare appanes i tulma, ar i colindor pustaner, ar 
quentes: "Nessa nér, quetin lyenna: Á orta!" Ar 
i qualin nér hamne ama ar yestane carpa, ar 
Yésus se-antane amilleryan. Sí rucie nampe te 
illi, ar antanelte alcar Erun, quétala: "Túra 
Erutercáno anaie ortaina ama mici ve," ar: "Eru 
icímie lierya!" Ar quetta sina vistane mir quanda 
Yúrea ar i quanda oscaitala nórienna. 

Ar Yoháno hildor nyarner sen pa ilye nati sine. 
Ar Yoháno yalle atta hildoryaron ar mentane tu i 
Herunna quetien: "Ma elye ná ye tulumne, hya ma 
mauya men yéta ompa exenna?" Íre túlette senna, 
i neri quenter: "Yoháno i Tumyando mentane met 
lyenna quetien: Ma elye ná ye tulumne, hya ma 
mauya men yéta ompa exenna?" 

Lúme yanasse nestanes rimbali, leryala te 
hlívellon ar perperiellon ar olce fairellon, ar 
rimbe cénelóralin tyarnes céne. Ar hanquentes 
túna: "Á auta, nyara Yohánon ya cennette ar 
hlassette: I cénelórar camir céne, i 
helmahlaiwar nar poitaine ar i penner hlarie 
hlarir, i qualini nar ortaine, ar valima ná ye ua 
hire nisse casta taltiéva." 

Apa i neri mentaine lo Yoháno oanter, yestanes 
carpa i thangannar pa Yoháno: "Mana lendelde mir 
i erume yétien? Lisce lévala i thúrinen? Lá, 
mana etelendelde cenien? Nér arwa mussi lannion? 
Yé, i arwar mussi lannion ear coassen araniva! 
Mal mana castalda etelelien? Cenie Erutercáno? 
Ná, quetin lenna, ar ambela Erutercáno! 

Sé náne pa ye anaie técina: 'Yé! Mentan 
tercánonya epe cendelelya, manwien mallelya epe 
lye.' Nyarin len: Imíca i náner nóne lo nissi 
ea úquen túra lá Yoháno, mal quén imíca i 
ambe pityar Eruo araniesse ná túra lá sé." Ar 
i quanda lie ar i tungwemor, íre hlasselte ta, 
quenter i Eru náne faila, té nála tumyaine 
Yoháno tumyalénen. Mal i Farisar ar i 
thanyengolmor querner oa ya Eru merne tien, té i 
úner tumyaine lo sé. 

"As man, tá, sestuvan nónare sina? Nalte ve 
hínar hámala mi mancanóme ar yámala quén i 
exenna: 'Tyallelme i simpa len, mal ualde liltane; 
anelme yaimie, mal ualde sáme níri.' An Yoháno 
i Tumyando utúlie, lá mátala massa hya súcala 
limpe, mal quetilde: 'Náse haryaina lo rauco!' I 
Atanyondo utúlie, mátala ar súcala, mal 
quetilde: 'Ela! Nér accamátala ar antaina sucien 
limpe, meldo tungwemoron ar úcarindoron!' Ananta 
sailie ná tanaina faila lo ilye hínaryar." 

Quén imíca i Farisar arcane i Yésus matumne 
óse, ar túlala mir coa i Farisava caines undu 
ara i sarno. Ar yé! nís ye náne sinwa i ostosse 
ve úcarinde parne i enges ara i sarno coasse i 
Farisava, ar mancanes insen ondocolca níthima 
milleo, ar tárala níressen ca Yésus ara talyat, 
i nís yestane care talyat mixe níreryainen ar 
aupsarne tai caryo findelénen, ar minques talyat 
ar líve tu i níthima millonen. Cénala ta, i 
Farisa ye yalle Yésus quente insenna: "Nér sina, 
qui anes Erutercáno, istumne man ar mana nostaleo 
ná nís sina ye appea se ; i náse úcarinde!" 
Mal hanquentasse Yésus quente senna: "Símon, 
samin nat ya merin quete lyenna." Eques: "Peantar, 
queta sa!" 

"Nér atta sámet rohta quenen yello camnette 
telpe; er sáme rohta lenárion tuxar lempe, i 
exe, lepenquean. Íre sámelte munta nanantien 
sen, yúyon apsennes. Tá man mici tú meluva se 
ambe?" Hanquentasse Símon quente: "Intyan i quén 
yenen apsennes i anhoa nonwe." Quentes senna: 
"Namnes mai." 

Tá quernes inse i nissenna ar quente Símondenna: 
"Ma cénal nís sina? Túlen mir coalya; ual 
antane nin nén talunyant. Mal nís sina carne 
talunyat mixe níreryainen ar aupsarne tai 
findeleryanen. Ual antane nin mique, mal nís 
sina, i lúmello ya túlen, ua pustane mique 
talunyat. Ual líve carinya millonen, mal nís 
sina líve talunyat níthima millonen. Sina 
castanen quetin lyenna: Rímbe úcareryar nar 
apsénine sen, an méles ole; mal yen pitya ná 
apsénina, mele pityave." 

Tá quentes senna: "Úcarelyar nar apsénine." Mal 
i cainer óse as i sarno yestaner quete intesse: 
"Man ná nér sina ye yando apsene úcari?" Ono 
quentes i nissenna: "Savielya erehtie lye; mena 
rainesse." 

RANTA 

Ar túle epeta i lendes ostollo ostonna ar 
mastollo mastonna ar peantane ar carne sinwa i 
evandilyon pa Eruo aranie, ar i yunque hilyaner 
se, ve carner nisseli i náner nestaine olce 
fairellon ar hlívellon: María ye náne estaina 
Mahtaléne, yello raucor otso náner ettúlienwe, 
ar Yoanna verirya Cúsa, Herolo cáno, ar Susanna 
ar rimbe hyane nisseli, i veuyaner sen 
armaltainen. 

Sí íre hoa thanga náne ocómienwa as i lender 
óse ostollo ostonna, quentes téna sestiénen: 
"Rerindo etelende rerien. Rerieryasse erdeli 
lantaner ara i malle ar náne vattaina undu, ar 
menelo aiwi manter tai. 

Exeli lantaner i ondonna, ar apa tuianelte 
hestanelte, peniénen nén. Exeli lantaner imíca 
i neceli, ar i neceli i aller ama aselte quorner 
te. Exeli lantaner i mára cemenna, ar apa 
tuianelte carnelte yáve, napánine lestar túxa." 
Apa nyarie nati sine, yámes: "Nai ye same hlaru 
hlaruva!" 

Mal hildoryar maquenter senna: "Mana tea i 
sestie?" Eques: "Elden ná antaina ista Eruo 
araniéno fóler, mal i exin nas sestiessen, 
tyárala te yéta ú ceniéno ar hlare ú 
haniéno. Si ná ya tea i sestie: I erde ná Eruo 
quetta. I nar ara i malle nar i ahlárier; tá i 
Arauco tule ar mapa oa i quetta endaltallo, 
pustien te saviello ar návello rehtaine. 

I nar i ondosse nar i camir i quetta alassenen 
íre hlariltes, mal té uar same thundo; savilte 
ter lúme, mal lúmesse tyastiéno lantalte oa. I 
lantaner imíca i neceli, té nar i ahlárier, mal 
nála cóline oa coive sino querelínen ar larnen 
ar alassínen, nalte quórine ar telyar munta. Mal 
i nar i mára cemesse, té nar i hlarir i quetta 
mára ar vanya endanen ar hepir sa ar colir yáve 
voronwiénen. 

Ea úquen ye, apa nartie calma, tupe sa venenen 
hya panya sa nu caima, mal sa-panyas i 
calmatarmasse, lávala in tulir minna yéta i 
cala. An ea munta nurtaina ya ua nauva apantaina, 
hya aiqua halyaina ya ua oi nauva sinwa hya 
athcénima. 

Etta cima manen lastalde, an aiquen ye same, amba 
nauva antaina sen, mal aiquen ye ua same, yando ya 
savis i samis nauva mapaina sello." 

Sí amillerya ar hánoryar túler senna, mal ualte 
polle rahta senna i thanganen. Mal mo nyarne sen: 
"Amillelya ar hánoldar tárar i ettesse, mérala 
vele lye." Hanquentasse quentes téna: "Amillinya 
ar hánonyar nar i hlarir Eruo quetta ar carir 
sa." 

Túle mi er i aurion i sé ar hildoryar lender mir 
lunte, ar quentes téna: "Alve lahta i hyana 
fáranna i ailino." Sie cirnelte oa. Mal íre 
cirnelte humnes. Sí raumo lantane i ailinna, ar 
luntelta náne quátina, ar anelte raxesse. I 
mettasse lendelte senna ar eccoitaner se, 
quétala: "Peantar, peantar, quálalme!" Mal apa 
ortie naityanes i thúre ar i neno orme, ar anelte 
cárine sende, ar enge quilde. 

Tá quentes téna: "Masse savielda?" Mal nála 
ruhtaine anelte elmendasse, quétala quén i 
exenna: "É man ná nér sina, an canis yando i 
thúrin ar i nenen, ar carilte ve quetis?" 

Ar cirnelte nórienna Erasenyaiva, ya caita i 
hyana hrestasse Alileallo. Ar íre lendes norenna, 
se-velle nér i ostollo ye náne haryaina lo 
rauco; ter anda lúme uas colle lanni, ar uas 
marne coasse, mal imíca i noiri. Íre cennes 
Yesus, yámes ar lantane undu epe se, ar quentes 
taura ómanen: "Mana nin ar lyen, Yésus, Eru 
Antaro yondo? Iquin lyello, ávani ngwalya!' An 
cannes i úpoica fairen tule et i nerello. Nóvo i 
rauco ter anda lúme hempe i nér tanca, ar anes 
nútina limillínen ar nútelínen talyatse, íre 
cundor tirner se, mal narcanes i núti ar náne 
élina lo i rauco mir i erinque nómi. 

Yésus maquente senna: "Mana esselya?" Eques: 
"Lehion," an rimbe raucoli náner ménienwe mir 
se. Ar arcanelte sello i ávas mentumne te mir i 
undume. Mal enge tasse hoa lámáre polcaiva 
nesselesse mí oron, ar arcandelte sello i 
lavumnes tien auta mir té. Ar láves tien. Tá i 
raucor etelender et i nerello ar menner mir i 
polcar, ar i lámáre lende rimpa olla i lanca mir 
i ailin ar quorner. Mal íre i mavari cenner ya 
náne martienwa, úthelte ar nyarner sa i ostosse 
ar i restassen. 

Tá queni ettúler cenien ya náne martienwa, ar 
túlelte Yésunna ar hirne i nér yello i raucor 
náner ettúlienwe, cólala lanneli ar málesse 
sámo, hámala ara Yésuo talu, ar anelte 
ruhtaine. 

I cenner sa nyarner tien manen i raucoharyaina 
nér náne rehtaina. Ar i quanda liyúme i 
oscaitala nóriello Erasenyaiva arcaner sello i 
autumnes tello, an anelte mapaine túra ruciénen. 
Tá lendes mir i lunte ar cirne oa. Ono i nér et 
yello i raucor náner túlienwe inque i lavumnes 
sen lemya óse. Mal mentanes i nér oa, quétala: 
"Nanwena marelyanna, ar nyara pa i nati yar Eru 
acárie lyen." Ar lendes oa ter i quanda osto, 
cárala sinwa ilqua ya Yésus carne sen. 

Íre Yésus nanwenne, anes cámina lo i thanga, an 
illi lartaner sen. Mal yé! nér estaina Yairo 
túle, ar sé náne i turco i yomencavo. Ar 
lantanes undu epe Yésuo occat ar arcane sello i 
tulumnes coaryanna, an enge óse yelde, erya 
hínarya, ye sáme os loar yunque, ar sé náne 
hare qualmenna.Íre Yésus náne malleryasse, i 
thangar ninder senna. Ar nís, ye ter loar yunque 
perpére celuménen serceva, yen ua ence ngete 
nestie ho aiquen, túle ca se ar appane collaryo 
lane, ar mí imya lú i celume serceva pustane. Ar 
eque Yésus: "Man náne ye appane ni?" Íre illi 
laquenter sa, Péter quente: "Peantar, i thangar 
lumnar lyen ar nírar lyenna." Ananta Yésus 
quente: "Quén appane ni, an túnen i lende túre 
et nillo." Cénala i uas úthe tuntie, i nís 
túle pálala ar lantane undu epe se ar nyarne epe 
i quanda lie i casta yanen appanes Yésus ar manen 
anes nestaina mí imya lú. Mal Yésus quente 
senna: "Yelde, savielya erehtie lye; á auta 
rainesse!" 

Íre en quentes, nér túle coallo i turcova i 
yomencavo, quétala: "Yeldelya aquálie. Áva 
tarasta i peantar ambe." Mal hlárala ta, Yésus 
hanquente senna: "Áva ruce; eryave sava, ar 
nauvas rehtaina." Íre túles i coanna uas láve 
aiquenen lelya minna, hequa Péteren ar Yohánon 
ar Yácoven ar i vendeo ataren yo amillen. Mal 
queni náner yaimie ar palpaner inte nyéresse pa 
i vende. Ar eques: "Áva na yaimie, an uas qualle, 
mal nas lorna." Tá lalanelte senna, pan sintelte 
i anes qualin. Mal nampes márya ar yáme, 
quétala: "Vende, á orta!" Ar fairerya nanwenne, 
ar orontes mí imya lú, ar Yésus canne i mo 
antane sen nat matien. Ar nostaryat nánet ara 
intu; mal peantanes tún i ávatte nyare aiquenen 
pa ya náne martienwa. 

RANTA 

Tá tultanes i yunque ar antane tien turie ar 
túre or ilye i raucor, ar láve tien nesta 
hlívi. Ar te-mentanes carien sinwa Eruo aranie ar 
nestien, ar quentes téna: "Cola munta i lendan ; 
lá vandil hya poco, lá masta hya telpe, ar áva 
tala laupe atta. 

Mal íre lelyalde mir coa, á lemya tasse ar á 
auta talo. Ar mi ilya nóme yasse queni uar cime 
le, íre autealde sana ostollo á pala i asto 
taluldalto ve vettie tien." Tá, etelelyala, 
lendelte ter i ména mastollo mastonna, cárala 
sinwa i evandilyon ar nestala queni ilya nómesse. 

Sí Herol i canastantur hlasse pa ilqua ya 
martane, ar anes rúcina, pan náne quétina lo 
quelli i Yoháno náne ortaina et qualinillon, mal 
lo exeli i Elía náne túlienwa, mal lo exeli i 
náne ortaina er imíca i enwine Erutercánor. 
Eque Herol: "Yoháno cas aucirnen. Man, tá, ná 
quén sina pa ye hlarin taiti nati?" Ar cestanes 
velitas.Ar íre i aposteli nanwenner nyarnelte 
Yésun pa ilye cardaltar. Tá talleset ar lende 
eressea nómenna, ara osto estaina Vet-Saira. Mal 
i thangar, istala yanna lendes, hilyaner se. Ar 
camneset ar carampe téna pa Eruo aranie, ar 
nestanes i sámer maure nestiéva. Tá, íre i 
aure náne fifírula, i yunque túler senna ar 
quenter senna: "Á menta i thanga oa, menieltan 
mir i mastor ar restar os vi, hirien nóme lemien 
ar matso, an sisse nalve eressea nómesse." Mal 
quentes téna: "Elde áten anta nat matien." 
Quentelte: "Ualme same amba lá mastar lempe ar 
lingwe atta, qui lá cé menuvalme ar mancuvalme 
immen matso ilye sine quenin." An anelte os neri 
húmi lempe. Mal quentes hildoryannar: "Tyara te 
caita undu mi hostar queniva os lepenquean mi ilya 
hosta." Ar carnelte sie ar tyarne te illi caita 
undu. Tá nampes i mastar lempe ar lingwe atta ar 
yente mir menel, aistane tai ar rance tai, ar 
antanes tai i hildoin panien tai epe i thanga. Ar 
illi manter ar náner quátine, ar i lemyala 
rantar yar hostanelte quanter vircolcar yunque. 

Ar túle, íre hyamnes nála erinqua, i ocomner 
senna i hildor, ar maquentes téna sie: "Man i 
thangar quetir i nanye?" Hanquentasse quentelte: 
"Yoháno i Tumyando; hya exeli, Elía, hya exeli: 
i er i enwine Erutercánoron órie." Tá quentes 
téna: "Mal elde, man quetilde i nanye?" 
Hanquentasse eque Peter: "Eruo Hristo!" Tá mi 
naraca quetie peantanes tien i ávalte quetumne 
sie aiquenna, mal eques: "Mauya i Atanyondon mene 
ter rimbe perperiéli ar náve auquerna lo i 
amyárar ar hére airimor and parmagolmor, ar 
náve nanca, ar i neldea auresse nauvas ortaina 
ama." 

Tá quentes: "Qui aiquen mere tule apa ni, mauya 
sen váquete insen ar orta tarwerya ilya auresse 
ar hilya ní. An aiquen ye mere rehta cuilerya, 
sen nauvas vanwa, mal aiquen yeo cuile ná vanwa 
márienyan, sé rehtuva sa. É manen ná athea 
atanen qui ngetis i quanda mar, mal véra quenerya 
ná sen vanwa hya nancarna? An aiquen ye ná 
naityana inyenen ar quettanyanen, sénen i 
Atanyondo nauva naityana íre tuluvas alcareryasse 
ar mí Ataro ar i airi valion alcar. Mal quetin 
lenna nanwiesse: Ear quelli i tarir sisse i uar 
tyavuva qualme nó cenuvalte Eruo aranie." 

Túle apa quettar sine, apa auri tolto, i talles 
Péter ar Yoháno ar Yácov ar lende ama mir i 
oron hyamien. Ar hyamieryasse cendeleryo ilce 
ahyane, ar lanneryar mirilyaner ninquissenen. Ar 
yé! nér atta carampet óse, yet nánet Móses ar 
Elía. Tannette intu alcaresse ar quenter pa i 
autie ya telyumnes Yerúsalemesse. Ono Péter ar i 
enger óse náner lunge húmenen; mal apa coivie 
cennelte alcarerya ar i nér atta tára óse. Ar 
íre tú oantet sello, Péter quente Yésunna: 
"Peantar, mára ná i nalme sisse. Etta alme orta 
lancoar nelde, er elyen ar er Mósen ar er Elían" 
; an uas sinte ya quentes. Mal íre quentes nati 
sine enge lumbo ya teltane te, ar anelte ruhtaine 
íre mennelte mir i lumbo. Ar óma túle et i 
lumbullo, quétala: "Si ná yondonya, ye anaie 
cílina. Á lasta senna!" Ar apa i óma túle, 
Yésus náne hírina erinqua. Mal anelte quilde ar 
uar nyarne aiquenen yane auressen pa i nati yar 
cennelte. 

I hilyala auresse, íre túlelte undu i orontello, 
hoa thanga velle se. Ar yé! nér yáme et i 
thangallo, quétala: "Peantear, iquin lyello i 
cenil yondonyanna, an náse erya hínanya, ar yé! 
rauco mapa se, ar rincenen yamis, ar tyarises 
rihta ar falasta, ar urdave autas sello apa harnie 
se. Ar inquen hildolyallon i et-hatumner i rauco, 
mal ua ence tien." Hanquentasse Yésus quente: "A 
úvoronda ar rícina nónare, manen andave mauyuva 
nin lemya aselde ar cole le? Á tulya yondolya 
sir!" Mal íre en anes túlala hare, i rauco hante 
se i talamenna ar tyarne se rihta. Ono Yésus 
naityane i úpoica faire ar nestane i seldo ar 
se-antane ataryan. Ar illi náner elmendasse pa 
Eruo meletya túre.Sí íre anelte mapaine 
elmendanen pa ilye i nati yar carnes, quentes 
hildoryannar: "Oi hepa quettar sine sámasse, an i 
Atanyondo nauva antaina olla mannar atanion." Mal 
ualte hanyane quetie sina; anes nurtaina tello, 
pustien te tuntiello mana tenges, ar runcelte 
maquetiello senna pa quetie sina. 

Tá enge cos mici te pa man náne i antúra mici 
te. Yésus, istala manen sannelte endaltasse, 
nampe hína ar panyane se ara inse ar quente 
téna: "Aiquen ye came hína sina essenyasse came 
ní, ar aiquen ye came ní came ye ni-mentane. I 
ampitya mici le ná i antúra." 

Hanquentasse eque Yoháno: "Peantar, cennelme nér 
et-háta raucor esselyanen, ar névelme pusta se, 
pan únes aselme." Mal Yésus quente senna: 
"Ávase pusta, an ye ua tare lenna ná elden!" 

Sí íre i lúme túle hare náveryan cámina ama, 
quernes cendelerya Yerúsalemanna menien tar. 
Mentanes tercánoli epe inse, ar oantelte ar 
lender mir masto Samáreaiva, manwien sen. Mal 
ualte merne camitas, pan anes malleryasse 
Yerúsalemenna. Íre i hildor Yácov yo Yoháno 
cennet ta, quentette: "Heru, ma meril i canuvalve 
náren tule undu menello nancarien te?" Mal 
quernes inse ar tu-naityane. Tá lendelte hyana 
mastonna. 

Íre lendelte i mallesse quén quente senna: 
"Hilyuvan lye ilya nómenna yanna autal." Ar 
Yésus quente senna: "Rusqui samir eccar ar menelo 
aiwi samir haustar, mal i Atanyondo ua same nóme 
panien carya." Tá quentes hyana nerenna: "Áni 
hilya!" I nér quente: "Lava nin minyave auta ar 
tala atarinya i sapsanna." Mal quentes senna: 
"Lava qualinin tala qualiniltar i sapsanna, mal 
elye mena ar cara menelo aranie sinwa!" Ar exe 
quente: "Hilyuvan lye, Heru, mal minyave lava nin 
quete namárie innar ear coanyasse." Ono Yésus 
quente senna: "Úquén ye apánie márya i 
hyaresse ar yéta i nati yar caita ca se, ná 
mára Eruo aranien. 

RANTA 

Apa nati sine i Heru cille exi otoquean ar 
etementane te atta ar atta epe inse, ilya mastonna 
yanna sé immo tulumne. Quentes téna: "I yavie 
ná úvea, mal i molir nar mance. Etta á arca i 
yaviéno Herullo, mentieryan queni hostien 
yavierya. Á etelelya! Yé! Mentan le ve euler 
mici ngarmor. Áva cole pocolle, hya poco matson, 
hya hyapat; ar áva suila aiquen i mallesse. Íre 
tulilde mir coa, minyave queta: 'Nai coa sina 
samuva raine!' Ar qui ea tasse meldo raineo, 
rainelda seruva senna. Mal qui ua ea er, 
nanwenuvas lenna. Etta á lemya coa tanasse, 
mátala ar súcala i nati yar antalte len, an ye 
mole ná valda paityaleryo. Áva leve coallo 
coanna. 

Ente, íre menilde mir osto ar camilde le, mata i 
nati panyaine epe le, ar á nesta i hlaiwar sasse, 
ar nyara tien: 'Eruo aranie utúlie hare lenna.' 
Mal quiquie tulilde mir osto ar ualte came le, 
mena mir palle malleryar ar queta: 'Yando i asto 
ya himyane talulmanta ostoldallo palalme oa lenna. 
Ono nat sina alde ista, i utúlie hare Eruo 
aranie!' Nyarin lenna: Soromen i aure namiéva 
nauva cólima lá ya nauvas sana oston. 

Horro lyen, Corasin! Horro lyen, Vet-Saira! An qui 
i taure cardar yar amartier letse martaner mi Tír 
ar Síron, andanéya hirnelte inwis, hámala mi 
fillanne ar litte. Etta Tíren ar Síronen i namie 
nauva cólima lá lent! Ar elye, Capernaum, ma cé 
nauval ortaina menelenna? Undu Mandostonna 
tuluval! 

Ye lasta lenna lasta ninna. Ar ye loita cime lé, 
loita cime ní. Ente, ye loita cime ní, loita 
cime ye ni-mentane." 

Tá i otoquean nanwenner mi alasse, quétala: 
"Heru, yando i raucoin mauya cime canwalmar mi 
esselya!" Tá quentes téna: "Cennen Sátan 
lantienwa ve íta et menello. Yé! Ánien len i 
túre vettien nu taluldat leucar ar nastaror ar i 
quanda melehte i ngottova, ar munta pole harna le. 
Mal áva same alasse pa turielda or i raucor, mal 
sama alasse pan esseldar anaier técine menelde." 
Lúme yanasse anes anvalima i Aire Feanen ar 
quente: "Laitan tye, Atar, Heru or menel cemenye, 
an unurtiel nati sine sailallon ar handallon, ar 
ápantiel tai lapsin. Ná, Átar, an carie sie 
náne mára hendulyatse. Ilye nati anaier antaine 
olla nin lo Atarinya, ar man i Yondo ná úquen 
ista hequa i Atar, ar man i Atar ná, úquen ista 
hequa i Yondo, ar aiquen yen i Yondo mere apanta 
se." 

Ar apa querie inse i hildonnar quentes: "Valime 
nát i hendu yat yétat yar elde yétar. An quetin 
lenna: Rimbe Erutercánoli ar aralli merner cene i 
nati yar elde yétar, mal ualte cenne tai, ar 
hlare i nati yar elde hlarir, mal ualte hlasse 
tai." 

Ar yé! thanyengolmo oronte, tyastien se, ar 
eques: "Peantar, mana caruvan náven aryon oira 
coiviéno?" Quentes senna: "Mana técina i 
thanyesse? Manen hental?" Hanquentasse quentes: 
"Alye mele i Héru Ainolya quanda endalyanen ar 
quanda fealyanen ar quanda poldorelyanen ar quanda 
sámalyanen, ar armarolya ve imle." Yésus quente 
senna: "Hanquentes mai; cara sie ar samuval 
coivie." 

Mal sé, mérala tana i anes faila, quente 
Yésunna: "Ar man ná armaronya?" Hanquentasse 
Yésus quente: "Nér lelyala undu Yerúsalemello 
Yericonna lantane mici piluli, i namper lanneryar 
ar se-palpaner, se-hehtala imbe coive ar qualme. 
Ve martane, airimo lende undu sana mallesse, mal 
íre se-cennes, langanes i hyana rímasse i 
malleo. 

Mí imya lé yando Levíon, íre túles undu i 
nómenna ar cenne se, langane oa sello. Mal 
Samárea nér lelyala i mallesse túle senna, ar 
íre cenneses, endarya etelende senna. Túles hare 
senna ar vaitane nahteryar, ulyala millo ar limpe 
or tai. Tá se-panyanes celvaryasse ar talle se 
sendassenna ar cimne maureryar. Ar i hilyala 
auresse nampes lenár atta, antane tu i turcon i 
sendasseo, ar quente: 'Cima maureryar, ar aiqua ya 
yuhtal han si, inye nampaityuva lyen íre 
nanwenuvan sir.' 

Man mici nelde sine sanal carne inse armaro i 
neren ye lantane imíca i pilur?" Eques: "Ye 
oráve sesse." Yésus tá quente senna: "Alye mene 
ar care i imya nat."Sí íre oantelte lendes mir 
masto. Sisse nís estaina Martha camne se mir 
coarya. Enge as nís sina nétha yeo esse náne 
María, ye hamne undu ara i Heruo talu ar lastane 
quettaryanna. Mal Martha sáme máryat quante olya 
moliénen, ar túles ar quente: "Heru, ma ua valda 
lyen i néthanya ni-ehehtie erinqua molienyasse? 
Etta queta senna i mauya sen manya ni." 
Hanquentasse i Heru quente senna: "Martha, Martha, 
samil quárele ar nalye tarastaina pa rimbe 
natali. Mal erya natwa ea maure. María icílie i 
mára ranta, ar sá ua nauva mapaina sello." 

RANTA 

Ar túle, íre enges nómesse hyámala, i íre 
pustanes quén hildoryaron quente senna: "Heru, 
ámen peanta hyame, ve Yoháno yando peantane 
hildoryain." 

Tá quentes téna: "Quiquie hyamilde, queta: Atar, 
na aire esselya. Aranielya na tuluva. Ámen anta 
ilaurea massalma aure apa aure, ar ámen apsene 
úcarelmar, an yando elme apsenir ilquenen ye same 
rohta men; ar ávame tulya úthahtienna." 

Ar quentes téna: "Man mici le ye same meldo 
lelyuva senna endesse i lómio ar quetuva senna: 
'Meldo, áni yutya massainen nelde, an meldo ninya 
utúlie ninna lendallo ar samin munta panien epe 
se'? Ar sé i mityallo quete hanquentasse: 'Ávani 
tarasta! I fenna ná pahta, ar hínanyar nar 
asinye i caimasse; ua ece nin orta antien lyen.' 
Quetin lenna: Qui uas orta ar anta sen pan náse 
meldorya, é ortuvas ar antuva sen 
vorongandeleryanen. Etta quetin lenna: Á arca, ar 
nauva len antaina; á cesta, ar hiruvalde; á 
tamba, ar nauva len latyaina. An ilquen arcala 
came, ar ilquen cestala hire, ar ilquenen tambala 
nauva latyaina. 

Lau ea atar mici le ye, qui yondorya arca lingwe, 
cé antuva sen leuca mende lingwio? Hya qui yando 
arcas ohte, lau antuvas sen nestaro? Etta, qui 
elde i nar olce istar anta máre annar hínaldain, 
manen ole i menelda Atar antuva Aire Fea in arcar 
sello!" 

Ar et-hantes úpa rauco. Apa i rauco ettúle, i 
úpa nér carampe. Ar i thangar náner elmendasse. 
Mal quelli mici te quenter: "Et-hatis i raucor 
turconen i raucoron, Vélsevul." Ono exeli, 
tyastien se, cestaner sello tanwa et menello. 
Istala símaltar quentes téna: "Ilya aranie 
thanca insanna ná nancarna, ar már thanca 
insanna lanta. Mal qui yando Sátan ná thanca 
insenna, manen aranierya taruva? An quetilde i 
et-hatin i raucor Vélsevúlo túrenen. 

Qui túrenen Vélsevúlo et-hatin raucor, mannen 
yondolyar et-hatir te? Sina castanen nauvalte 
námoldar. Mal qui Eruo lepernen et-hatin i 
raucor, Eruo aranie é utúlie lenna. Íre polda 
nér, arwa carmaron, varya véra pacarya, armaryar 
nar rainesse. Mal íre nér polda lá sé tule ar 
orture se, mapas oa i carmar ya i exe sanne 
antumner sen varnasse, ar etsatis i nati yar 
píles sello. Ye ua asinye tare ninna, ar ye ua 
hosta, vinta. 

Íre úpoica faire tule et nerello, langas ter 
parce ménar cestala nóme séreva, ar íre uas 
hire, quetis: 'Nanwenuvan coanyanna yallo léven.' 
Ar íre tulis, hiris sa carna poica ar netyaina. 
Tá autas ar tala óse hyane fairi otso, olce lá 
inse, ar apa tulilte minna marilte tasse, ar tana 
neren i métima sóma nauva ulca lá i minya." 

Sí íre sé náne quétala nati sine, nís et i 
thangallo ortane ómarya ar quente senna: "Valime 
i súma ya lye-colle ar i i tyetsu yalto anel 
tyétina!" Mal eques: "Arya ná qui quetil: Valime 
nar i hlarir Eruo quetta ar hepir sa!" 

Íre i thangar ocomner, quentes: "Nónare sina ná 
ulca nónare! Arcas tanwar, mal tanwa ua nauva 
antaina san, hequa Yóno tanwa. An ve Yóna náne 
carna tanwa i lien Ninevesse, sie yando i 
Atanyondo nauva tanwa nónare sinan. Hyarmeno 
tári nauva ortaina i namiesse as i queni nónare 
sino ar namuva te ulce, an túles cemeno mettallo 
hlarien Solomondo sailie ; ar yé, sisse ea amba 
lá Solomon! I queni Ninevello ortuvar i namiesse 
as nónare sina ar namuva sa ulca. An hirnelte 
inwis Yóno nyardiénen, ar yé, sisse ea amba lá 
Yóna! 

Apa nartie calma, mo ua panya sa cambosse hya nu 
lestacolca, mal i calmatarmasse, lávala in tulir 
minna cene i cala. I hroan, i calma ná hendelya. 
Íre heldenya ná málesse, quanda hroalya ná 
yando calima, mal íre nas olca, hroalya ná yando 
morna. Etta cima i sana cala ya ea lyesse ua 
mornie! Sie, qui quanda hroalya ná calyaina, lá 
arwa ranto ya ná morna, ilqua nauva calyaina ve 
íre i calma calya lye alcaryanen!" 

Apa quentes ta, Farisa arcane i matumnes mat óse. 
Etta lendes minna ar caine undu ara i sarno. Mal i 
Farisa náne elmendasse íre cennes i uas minyave 
sove inse nó i mat. Mal i Heru quente senna: 
"Sí, a Farisar! Poitalde i ette i yulmo ar veneo, 
mal mityaldasse nalde quante pilweo ar olciéno. 

Úhandar! Ye ontane i ette, ma uas ontane yando i 
mitya? Mal á anta annar penyain et yallo ea 
mityaldasse, ar yé! ilqua nauva poica len. Mal 
horro len, a Farisar, pan antalde i quaista ranta 
i mintoar i laiquelisso ar ilya queo, mal langalde 
i failie ar i melme Eruva! Nati sine mauyaner len 
care, ú lengiéno i exi. Horro len, a Farisar, an 
melilde same i minde sondar i yomencoassen ar came 
i suilier mí mancalenómi. Horro len, an nalde ve 
i noiri yar uar athcénime, tyárala queni vanta 
olla tai ú istiéno." 

Hanquentasse quén imíca i thanyengolmor quente 
senna: "Peantar, quetiénen nati sine antal ulca 
esse yando elmen." Tá quentes: "Horro yando len i 
nar thanyengolmor, an panyalde atanissen cólor 
urde colien, mal elde uar appa i cólar eryanen 
leperildaron! 

Horro len, an carastalde i noiri i Erutercánoin, 
mal atarildar nacanter te! É nalde astarmor ar 
sanar mai pa atarildaron cardar, an té necanter i 
Erutercánor, mal elde carastar noiriltar! Sina 
castanen Eruo sailie quente: Mentuvan téna 
Erutercánor ar aposteli, ar nahtuvalte ar 
roituvalte quelli mici te, ar sie ilye i 
Erutercánoron serce ya anaie ulyaina i mardo 
tulciello tenna sí nauva cánina nónare sinallo, 
sercello Ávelo tenna serce Secarío, ye náne 
nanca imbi i yangwe ar i coa. Ná, nyarin len, 
nauvas cánina nónare sinallo! 

Horro len i nar thanyengolmor, an amápielde oa i 
latil istyava; elde uar lende minna, ar i merner 
lelya minna pustanelde!" 

Íre etelendes talo i parmangolmor ar i Farisar 
yestaner nire senna aicave ar ulya senna 
maquetiéli pa hyane natali, se-tírala mapien nat 
et antoryallo. 

RANTA 

Lúme yanasse, íre i thanga náne ocómienwa mi 
quaihúmeli, ta rimbe i quén vattane i exe undu, 
yestanes quete hildoryannar minyave: "Hepa inde oa 
i pulmaxello i Fariryaron, yá imnetie ná. Mal ea 
munta nurtaina ya ua nauva apantaina, hya nulda ya 
ua nauva sinwa. Etta, ilye nati yar quetilde i 
morniesse nauvar hlárine i calasse, ar ya 
hlussalde vére thamberyassen nauva carna sinwa i 
coaron tópallon. Ente, quetin lenna i nar 
meldonyar: Áva ruce illon nahtar i hroa ar epeta 
uar pole care amba. Mal tanuvan len manello mauya 
len ruce: Ruca yello apa nehtie same i túre 
hatiéva mir Ehenna. Ná, quetin lenna, ruca 
sello!" 

Filit atta nát vácine mitta urusteva attan, lá? 
Ananta Eru ua loita enyale er mici tu. Mal yando 
careldo findi nar illi nótine. Áva ruce; nalde 
mirwe lá rimbe filici. 

Mal quetin lenna: Ilquen ye etequenta ni epe 
atani, sé i Atanyondo yando etequentuva epe Eruo 
vali. Mal ye laquete ni epe atani nauva laquétina 
epe Eruo vali. Ar ilquenen ye quete quetta i 
Atanyondonna, ta nauva apsénina, mal yen naiquete 
i Aire Feanna, ta ua nauva apsénina. Mal íre 
talalde le epe combi ar cánor ar túri, áva same 
quárele pa manen hya mananen varyuvalde inde, hya 
pa mana quetuvalde; an i Aire Fea peantuva lúme 
entasse pa i nati yar mauyar len quete." 

Tá quén i thangasse quente senna: "Peantar, 
queta hánonyanna i mauya sen anta nin masse i 
aryoniesse!" Quentes senna: "A nér, man 
ni-panyane namien let hya etsatien lent 
aryoniesta?" Tá quentes téna: "Cima ar á varya 
inde ilya milciello, an yando íre quén same 
úve, coivierya ua tule armaryallon." Ente, 
quentes téna sestie, quétala: "I nóre lárea 
nerwa antane hoa yávie. Ar carnes úvie 
sámaryasse, quétala: 'Mana caruvan, sí ire 
penin nóme yasse polin hosta yávienya?' Ar 
quentes: 'Caruvan sie: Nancaruvan hauranyar, ar 
carastuvan haurali hoe lá tai, ar tasse hostuvan 
ilya orenya ar ilye máre natinyar; ar quetuvan 
imninna: 'Sí samil rimbe máre natali haurasse 
rimbe loalin. Sera, mata, suca, sama alasse!' 

Mal Eru quente senna: 'Úhanda nér! Lóme sinasse 
canilte cuilelya lyello. Tá man samuva yar 
ahastiel?' Sie euva yen hosta harma insen, mal ua 
lárea Erun." 

Tá quentes hildoryannar: "Sina castanen quetin 
lenna: Áva same quárele pa inde, pa mana 
matuvalde, hya pa hroaldar, pa i lanni yar 
coluvalde. An i cuile ná mirwa lá matso, ar i 
hroa lá lanni. Cima i quácor, i ualte rere hya 
cirihta, ar ualte same haurar hya ataqui hepien 
nati, ananta Eru anta tien masto. Manen mirwe lá 
aiwi elde nar! Man mici le, quáreleryanen, pole 
napane erya perranga coivieryo andienna? Qui sie 
ualde pole care i ampitya nat, manen ná i samilde 
quárele pa i lemyala nati? Cima manen i indili 
alir; ualte móta hya lanya, mal nyarin len: Yando 
Solomon ilya alcareryasse úne netyaina ve er mici 
té! 

Qui Eru sie netya i celvar i restasse, i ear síra 
ar enwa nar hátine mir urna, manen ole ambe 
netyuvas lé, elde pitya saviéno! Etta áva cesta 
mana matuvalde hya mana sucuvalde, ar áva same 
quárele, an ilye nati sine nar yar i mardo nóri 
cestar, ono Atarelda ista i samilde maure sine 
nativa. Mal á cesta minyave aranierya, ar nati 
sine nauvar len napánine! 

Áva ruce, á pitya lámáre, an Atarelda asánie 
mai anta len i aranie! Vaca yar samilde ar á anta 
annar i penyain. Cara len pocoller i ua oi 
yeryuvar, alaloitala harma menelde, yasse arpo ua 
tule hare hya malo ammate. An yasse harmalda ea, 
tasse yando endalda euva. 

Hepa i quilta othweldasse ar calmaldar uryala, ar 
elde na ve atani yétala ompa herulto entulessenna 
i veryanwello, polieltan latya sen mí imya lú ya 
tulis tambala. 

Valime nar i móli ion heru, íre nanwenis, hire 
te tíra! Násie quetin lenna: Notuvas os othwerya 
ar lavuva tien caita ara i sarno, ar tuluvas 
náven núro tien. Ar qui tulis mí attea tirisse, 
hya mí neldea, ar hire te sie, valime nalte! Mal 
á ista nat sina, i qui i coantur sinte i lúme 
yasse i arpo tulumne, anes coiva ar ua láve 
aiquenen race mir coarya. Yando elde na manwaine, 
an i Atanyondo túla mi lúme ya ualde sana. 

Tá Péter quente: "Heru, ma quetil sestie sina 
elmenna hya yando ilyannar?" Ar i Heru quente: "É 
man ná i voronda mardil, i handa, yeo ortíriesse 
herurya panyuva ilye núroryar, antieryan tien 
matsolta mí vanima lúme? 

Valima ná mól tana, ye herurya íre tulis hiruva 
cára sie. Nanwave quetin lenna i or ilye armaryar 
se-panyuvas. Mal qui mól tana quete endaryasse: 
'Herunya ua tuluva rato', ar yestas pete i núror 
ar i núri, ar mate ar suce ar quate inse 
limpenen, mól tano heru tuluva auresse ya uas 
sana ar lúmesse ya uas ista, ar se-peryuvas ar 
sen-antuva masserya as i úvorondar. Tá mól tana 
ye hanyane heruryo thelma, mal ua manwane inse hya 
carne thelmarya, nauva palpaina rimbe 
tarambolínen. Mal ye ua hanyane sa, ar sie carne 
nati valde palpiéno, nauva palpaina mance 
tarambolínen. An ho ilquen yen olya anaie 
antaina, olya nauva cánina, ar ho quén yeo 
ortíriesse apánielte olya, canuvalte amba lá 
senwa. 

Náre utúlien hate cemenna, ar mana meruvan qui 
anaies nartaina yando sí? Tumyale samin yanen 
nauvan tumyaina, ar manen nírina nanye tenna 
anaies telyaina! Ma sanalde i utúlien antien 
raine cemende? Ui, quetin lenna, mal thancie! An 
ho sí euvar lempe thance erya coasse, nelde 
attanna ar atta neldenna. Nauvalte thance, atar 
yondonna ar yondo atarenna, amil yeldenna ar yelde 
amillenna, ar nís yondoryo verinna, ar i veri 
veruryo amillenna." 

Tá yando quentes i thangannar: "Íre cenilde 
lumbo ortea Númesse, mí imya lú quetilde: Raumo 
túla ; ar sie euva. Ar íre cenilde thúre ya 
váva Hyarmello, quetilde: Lauca nauva ; ar sie 
euva. Imnetyandor, istalde henta cemeno ar menelo 
ilce, mal manen ná i ualde ista henta lúme sina? 

Manen ná i ualde name yando elden mana faila ná? 
An íre ménal as ngottolya námonna, rica mí 
malle náven léra costelyallo óse ; hya tucuvas 
lye epe i námo, ar i námo antuva lye olla i 
námondurenna, ar i námondur hatuva lye mir 
mando. Nyarin lyen: Ual ettuluva talo nó apaitiel 
i métima pitya ranta urusteva!" 

RANTA 

Lúme yanasse quelli i enger tasse nyarner sen pa 
i queni Alileallo ion serce Piláto etulyane mir 
serce yancaltaron. Etta hanquentasse quentes 
téna: "Ma intyalde i queni sine Alileallo náner 
úcarindoli ambe túre lá ilye exi Alileasse, pan 
perpérelte ta? Laume, quetin lenna; mal qui ualde 
hire inwis, illi mici le nauvar nancárine mí 
imya lé. Hya i toloque innar i mindo Siloamesse 
lantane, nahtala te ; ma intyalde i sámelte rohta 
túra lá ya ilye exi i marir Yerúsalemesse 
samir? Laume, quetin lenna; mal qui ualde hire 
inwis, illi mici le nauvar nancárine mí imya 
lé. 

Tá quentes téna sestie sina: "Nér sáme 
relyávalda tarwaryasse liantassion, ar túles 
cestien yáve sesse, mal hirnes munta. Tá quentes 
i tarwandurenna: 'Yé, loassen nelde utúlien 
cestala yáve relyávalda sinasse, mal ihírien 
munta. Áse cire undu! Mana casta ea hepien se 
tasse, hépala i talan ú antiéno yáve?' 
Hanquentasse quentes senna: 'Heru, ásen lave tare 
yando loa sinasse, ar sapuvan os se ar panyuva 
múco tasse. Qui tá antuvas yáve i túlala 
loasse, mára ná. Mal qui laias, ciruvalyes 
undu.'" 

Sí Yésus náne peantala mi er i yomencoaron i 
sendaresse. Ar yé! enge tasse nís ye ter loar 
toloque náne haryaina lo faire se-cárala milya: 
Anes cúna, ar ua ence sen tare téra. 

Mal íre cennes i nís, Yésus yalle se insenna ar 
quente: "Nís, nalye leryaina i hlívello 
lye-cárala milya." Ar panyanes máryat sesse, ar 
mí imya lú orontes tarien téra, ar antanes 
alcar Erun. Mal i turco i yomencavo, nála rúthea 
pan Yésus nestane i sendaresse, quente i 
thanganna: "Ear auri enque yassen mauya mole! Etta 
tula mi tai náven nestaina, ar lá i sendaresse!" 
Mal i Heru hanquente senna: "Imnetyandor, ma ua 
ilquen mici le i sendaresse lehta mundorya hya 
pelloporya ho i salquecolca ar tulya se oa sucien? 
Mal nís sina, ye ná Avraham yelde ye Sátan 
ehépie hampa ter loar toloque ; ma ua mauyane 
se-lehta núte sinallo i sendaresse?" Ar íre 
quentes ta, ilye i tarner senna náner nucumne, ar 
i quanda thanga sáme alasse pa ilye i alquarinque 
nati yar martaner sénen. 

Etta quentes: "Ve mana Eruo aranie, ar as mana 
sestuvanyes? Nas ve erde sinapio, ya nér nampe ar 
panyane tarwaryasse, ar alles mir alda, ar menelo 
aiwi marner olvaryassen." 

Ar ata quentes: "As mana sestuvan Eruo aranie? Nas 
ve pulmaxe, ya nís nampe ar nurtane lestassen 
nelde poriva, tenna ilqua náne púlienwa." 

Ar lendes ostollo ostonna ar mastollo mastonna, 
peantala íre lelendes Yerúsalemenna. Sí quén 
quente senna: "Heru, ma nar i rehtainar mance?" 
Quentes téna: "Rica menien minna ter i náha 
fenna! An rimbali, quetin lenna, cestuvar mene 
minna, mal ualte poluva, i lúmello ya i heru i 
cavo orontie ar apahtie i fenna, ar tarilde i 
ettesse, tambala i fennasse, quétala: 'Heru, 
ámen latya!' Mal hanquentasse quetuvas lenna: 
'Uan ista mallo utúlielde.' 

Tá quetuvalde: 'Mantelme ar suncelme epe lye, ar 
peantanel mallelmassen!' Mal hanquetuvas lenna 
sie: 'Uan ista mallo utúlielde. Heca nillo, ilye 
i carir úfailie!' Tasse yaimelda ar molielda 
nelciva euvar, íre cenilde Avraham ar Ísac ar 
Yácov ar ilye i Erutercánor mi Eruo aranie, mal 
elde nar hátine ettenna. Ente, queni tuluvar 
Rómello ar Númello ar Formello ar Hyarmello, ar 
caituvalte ara i sarno mi Eruo aranie. Ar yé! ear 
teldali i nauvar minye, ar ear minyali i nauvar 
telde."Lúme yanasse túler Farisáli i quenter 
senna: "Mena ettenna ar á auta silo, an Herol 
mere nahta lye!" Ar quentes téna: "Mena ar queta 
rusco tananna: Yé, et-hatin raucor ar carin 
nestie síra ar enwa, ar i neldea auresse nauvan 
telyaina. Ananta mauya nin lelelya mallenyasse 
síra ar enwa ar i hilyala auresse, an ua lávina 
Erutercánon náve nancarna ettesse Yerusalémo. 
Yerúsalem, Yerúsalem, ye nahta i Erutercánor ar 
sarya i anaier mentaine senna ; manen rimbave 
mernen comya hínalyar ve poroce comya nessaryar 
nu rámaryat! Mal ualde merne. Yé, coalda ná 
hehtaina elden! Nyarin lenna i laume cenuvalde ni 
tenna quetilde: Aistana ná ye túla mí Héruo 
esse!" 

RANTA 

Ar mi lú íre lendes mir coa turcova i Farisaron 
matien masta, tirneltes harive. Ar yé! enge tasse 
nér epe se ye náne púlienwa, arwa acca olya 
neno hroaryasse. Etta Yésus carampe i 
thanyengolmonnar, quétala: "Ma ná lávina i 
sendaresse nesta, hya lá?" Mal anelte quilde. Tá 
nampes i nér, nestane se ar mentane se oa. Ar 
quentes téna: "Man mici le, qui yondorya hya 
mundorya lanta mir tampo, ua tucuva se ama i 
sendaresse?" Ar ualte pole hanquete nati sine. 

Tá nyarnes sestie i nerin i náner tultaine, íre 
túnes manen cillelte i amminde nómi inten, 
quétala téna: "Íre nalde tultaine lo quén 
veryanwenna, áva caita undu i amminda nómesse. 
Cé quén minda lá elye anaie tultaina lo se, ar 
i quén ye lye-tultane tuluva ar quetuva lyenna: 
'Lava nér sinan same i nóme!' Ar tá mauya lyen 
mene nucumna i amnalda nómenna. 

Mal íre nalye tultaina, mena ar á caita i 
amnalda nómesse. Sie, íre i nér ye tultane lye 
tule, quetuvas lyenna: 'Meldo, tula ama, ambe 
inga!' Tá samuval alcar epe ilye i queni i anaier 
tultaine aselye. An ilquen ye orta inse nauva 
nucumna, mal ye nucume inse nauva ortaina." 

Ente, quentes yenna tultane se: "Íre caril 
thinyemat hya ahtumat, áva tulta meldolyar, hya 
hánolyar, hya i queni nosselyo, hya lárie 
armarolyar. Cé yando té tultuvar lyé ata, ar ta 
nauva lyen nampaityale. Mal íre caril merende, á 
tulta penyar, hroaloicali, úlévimar, 
cénelórar, ar nauval valima, an té samir munta 
yanen ece tien paitya lyen. An nauva paityaina 
lyen qualinion ortiesse!" 

Hlárala ta, quén mici i cainer ara i sarno 
quente: "Valima ná ye mate massa mi Eruo aranie!" 

Yésus quente senna: "Enge nér ye manwane túra 
ahtumat, ar tultanes rimbali. Ar mentanes núrorya 
i ahtumatto lúmesse, quetien innar náner 
tultaine: "Tula, an sí ilqua manwa ná!" Mal illi 
mici te yestaner anta castali uien tule. I minya 
quente senna: 'Amancien imnin resta, ar mauya nin 
lelya cenien sa. Iquin lyello, áva sana ulco pa 
ni pan ua ece nin tule!' Ar exe quente: 'Amancien 
imnin yantar lempe mundoron, ar ménan tyastien 
te. Iquin lyello, áva sana ulco pa ni pan ua ece 
nin tule.' Ar exe quente: 'Evérien nissenna, ar 
etta ua ece nin tule.' Íre nanwennes, i mól 
nyarne nati sine heruryanna. Tá i cavo turco 
náne rúthea ar quente mólyanna: 'Mena 
lintiénen mir i maller ar tier i ostosse, ar á 
tala sir i penyar ar hroaloicar ar cénelórar ar 
úlévimar!' 

Ar i mól quente: "Heru, ya cannel anaie carna, ar 
en ea nóme." Ar i heru quente i mólenna: "Á 
etelelya mir i maller ar i pelerinnar ar áten 
mauya tule minna, quatien coanya. An quetin lenna: 
Úquen imíca i neri i náner tultaine tyavuvar 
ahtumattinya!'" 

Sí hoe thangali lelender óse, ar quernes inse ar 
quente téna: "Qui aiquen tule ninna ar ua teve 
atarya ar amillerya ar verirya ar hínaryar ar 
hánoryar ar nétharyar, é véra cuilerya, ua ece 
sen náve hildonya. Yen ua cóla tarwerya ar túla 
apa ni, ua ece náve hildonya. An man mici le i 
mere carasta mindo ua minyave hame undu onotien i 
nonwe carastiéno, istien qui samis fárea telpe 
telien sa? Qui laias, cé panyas i mindo talma, 
mal ua ece sen telya i mindo, ar ilye i tírar cé 
yestuvar quete yaiwe pa se, quétala: 'Nér sina 
yestane carasta, mal ua ence sen telya.' 

Hya man ná i aran ye veluva hyana aran ohtasse ar 
ua minyave hame undu carien úvie qui polis 
ohtarinen húmi quean mahta yenna tule senna arwa 
húmi yúquean? Qui uas pole mahta senna, mentas 
queni i quetuvar rá sen íre i exe en haira ná, 
cestala raine. Sie, etta, úquen mici le ye ua 
quete namárie ilye armaryannar pole náve 
hildonya. 

Singe é ná mára, mal qui i singeo tyáve nauva 
vanwa, mananen mo antuva san tyáve ata? Uas mára 
cemnen hya ve múco véla. Queni hatir sa ettenna. 
Lava yen same hlaru lastien, lasta! 

RANTA 

Ilye i tungwemor ar úcarindor túler hare senna 
hlarien se. Etta i Farisar ar i thanyengolmor 
nurruner, quétala: "Nér sina came úcarindor ar 
mate aselte!" Tá quentes sestie sina téna: "Man 
ná i nér mici le arwa mámaron tuxa ye ua, qui 
er mici te ná vanwa, hehtuva i nerte neterquean i 
erumasse ar cestuva i vanwa máma tenna hirises? 
Ar apa hirie se panyuvas se pontiryasse, arwa 
alasseo. Ar apa tulie marda tultas meldoryar ar 
armaroryar ar quete téna: 'Na valime asinye, an 
ihírien mámanya, ye náne vanwa.' Quetin lenna i 
mí imya lé, íre er úcarindo hire inwis, ea 
menelde alasse túra lá ya ea pa úcarindor nerte 
neterquean i uar same maure inwisteva. 

Hya man ná i nís ye same racmar quean ye ua 
narta calma ar poita coarya qui er mici tai ná 
vanwa, cestala harive tenna hirises? Ar íre 
sa-ihíries, comyas melderyar ar armareryar ar 
quete: 'Na valime asinye, an ihírien i racma ya 
náne vanwa nin!' Sie, quetin lenna, euva alasse 
mici Eruo valar pa er úcarindo ye hire inwis." 

Tá quentes: "Enge nér as ye enget yondo atta. Ar 
i ambe nessa mici tu quente ataryanna: "Atar, 
ánin anta i ranta i armaron ya lanta massenyan." 
Tá ciltanes laulestarya tún. Epeta, apa lá 
rimbe auri, i ambe nessa yondo comyane ilqua ar 
lende oa mir haira nóre, ar tasse hantes oa 
telperya verca coiviesse. 

Apa yuhtanes ilqua enge urda saicele nóre 
tanasse, ar yestanes same maure. Lendes himyala er 
i quenion i marner nóre tanasse, ye mentane se 
mir restaryar tirien polcar. Ar mernes quate inse 
i vainínen yar i polcar manter, mal úquen antane 
sen nat. 

Mal íre nanwennes laicenna quentes: "Ilye i 
paityane queni i molir atarinyan samir úve 
massava, íre inye quéla saicelénen! Ortuvan ar 
lelyuvan atarinyanna, ar quetuvan senna: Atar, 
úacárien menelenna ar tyenna. Uan valda en 
náven estaina yondotya, mal áni care ve er i 
paityane quenion i molir tyen.' 

Ar orontes ar túle ataryanna. Íre en anes haiya, 
i atar cenne se, ar endarya etelende senna, ar 
nórala senna lantanes axeryanna ar minque se. Mal 
i yondo quente: 'Atar, úacárien menelenna ar 
tyenna. Uan valda en náven estaina yondotya. Áni 
care ve er i paityane quenion i molir tyen.' Ono i 
atar quente núroryannar: 'Lintave, á tala colla, 
i arya, ar ása panya sesse, ar á panya corma 
máryasse ar hyapat taluryatse, ar á tala i 
maitana nessa mundo, áse nahta ar alve mate ar 
same alasse! An yondonya sina náne qualin ar 
enutúlie coivienna; anes vanwa ar anaie hírina!' 
Ar yestanelte same alasse. 

Mal ambe yára hánorya náne i restasse, ar íre 
túles ar lende hare i coanna, hlasses lindale ar 
quelli liltala. Yalles er i núrion ar maquente pa 
mana nati sine tenger. Quentes senna: 'Hánolya 
utúlie, ar atarelya anahtie i maitana nessa 
mundo, pan nanacámies se málesse.' Mal anes 
rúthea ar ua merne mene minna. Tá atarya túle 
ettenna ar arcane sello. Hanquentasse quentes 
ataryanna: 'Ter ta rimbe loar omótien tyen, ar 
canwatya uan oi rance, ananta uatye oi antane nin 
nessa naico samienyan alasse as meldonyar. Mal 
íre utúlie yondotya sina ye ammante laulestatya 
as imbacindeli, nahtatye i maitana mundo sen!' 

Tá quentes senna: 'Hína, illume anaietye asinye, 
ar ilye ninyar nar tyenyar, mal mauyane same 
alasse ar náve valime, an sina hánotya náne 
qualin ar nanwenne coivienna, ar anes vanwa ar 
anaie hírina!" 

RANTA 

Tá quentes yando hildoryannar: "Enge atan ye 
náne lárea ar sáme quén ortírala coarya, mal 
hlasses ulca nyarie pa se ; i hantes oa armaryar. 
Etta se-tultanes ar quente senna: 'Mana nat sina 
ya hlarin pa lye? Á anta onótie pa molierya ve 
mardil, an ualye mahtuva i coa ambe.' Tá i mardil 
quente insenna: 'Mana caruvan, sí íre herunya 
méra mapa oa molienya ve mardil? Poldorenya ua 
farya sapien. Nauvan nucumna qui mauya nin ique. 
Mal istan mana caruvan, tyárala queni came ni mir 
coaltar íre ortírienya ná mapaina nillo!' Ar 
yálala insenna i quanda rohtalie heruryo, quentes 
i minyanna: 'Mana i nonwe rohtalyo herunyan?' 
Eques: 'Lestar tuxa ilmava.' Quentes senna: 'Á 
mapa hyalinilyar ar hama undu ar lintave teca 
lepenquean!' 

Epeta quentes exenna: 'Ar elye, mana i nonwe 
rohtalyo?' Quentes: 'Cor-lestar tuxa oriva.' 
Quentes senna: 'Á mapa hyalinelyar ar teca 
toloquean!' Ar i heru laitane i úfaila mardil, 
pan lenganes sailave ;an nónareltasse, randa sino 
yondor nar saile lá i calo yondor. 

Ente, quetin lenna: Cara meldor elden i úfaila 
larnen! Sie, íre ta loita, le-camuvalte mir i 
oire mardi. I quén ye ná voronda mi ta ya ná 
ampitya, ná voronda yando olyasse, ar i quén ye 
ná úfaila mi ta ya ná ampitya, ná úfaila 
yando mi olya.Etta, qui ualde voronde pa i úfaila 
lar, man panyuva hepieldasse ta ya nanwa ná? Ar 
qui ualde atánie voronwelda pa ta ya ná exeva, 
man antuva len aiqua ya nauva véralda? 

Ua ea núro yen ece náve mól heru attan, an 
tevuvas er ar meluva i exe, hya himyuvas er ar 
nattiruva i exe. Ua ece len náve móli Erun ar 
laren véla." 

Mal i Farisar, i méler telpe, lastaner ilye sine 
natinnar, ar carampelte senna yaiwenen. Ar quentes 
téna: "Elde nar i quetir i nalde faile epe atani, 
mal Eru ista illion enda. An ta ya ná varanda 
atanin ná yelwa Erun. I thanye ar i Erutercánor 
náner tenna Yoháno; ho tá mo care i evandilyon 
sinwa, ar illi nírar sanna. Menel cemenye autuvat 
nó erya tehta i thanyesse lantuva oa. 

Ilquen ye cilta inse veriryallo ar verya exenna, 
race vestale, ar ye verya nissenna ciltaina 
veruryallo, race vestale. 

Mal enge nér ye náne lárea, ar tompes inse 
luicarninen ar páthenen, arwa alasseo ilya 
auresse mi alcarinqua lé. Mal enge iquindo yeo 
esse náne Lásaro, panyaina ara andorya, quanta 
sistelínen. Mernes náve quátina yainen lantaner 
sarnollo i lárea nerwa, mal yando i huor túler 
ar láver sisteryar. 

Túle i qualle i iquindo, ar i valar colle se oa 
Avrahámo súmanna. Ente, yando i lárea nér 
qualle ar náne talaina sapsaryanna. 

Ar latyanes henyat mi Mandos, yasse enges 
ngwalmelissen, ar cennes Avraham haiya ar Lásaro 
sumaryasse. Etta yámes ar quente: 'Atar Avraham, 
órava nisse ar á menta Lásaro, panieryan 
leperyo tille nenesse, carien lambanya ringa! An 
nanye ngwalyaina náre sinasse!" 

Mal Avraham quente: "Hína, enyala i camnel máre 
natilyar coivielyasse, ar Lásaro mí imya lé i 
úmáre nati; mal sí camis tiutale sisse, mal 
elye same naicele. Ar ara ilye nati sine, hoa 
cilya anaie panyaina imbi elme ar elde. Sie i 
merir lelya silo lenna uar pole; mi imya lé queni 
uar pole lahta talo menna." Mal eques: "Tá arcan 
lyello, atar: Áse menta i coanna atarinyava ; an 
samin hánor lempe ; vettieryan tien, pustien 
yando té tuliello nóme sinanna ngwalmeva!" Ono 
eque Avraham: "Samilte Móses ar i Erutercánor; 
á lastar téna!" Mal sé quente: "Vá, atar 
Avraham, mal qui quén tuluva téna qualinillon, 
hiruvalte inwis!" Ono quentes senna: "Qui ualte 
lasta Mósenna ar i Erutercánonnar, quén 
nanwénala qualinillon yando loituva vista 
sámalta." 

RANTA 

Tá Yésus quente hildoryannar: "Mauya i tulir i 
castar lantiéva, mal horro i quenen ter ye 
tulilte! Qui ondo muliéva náne panyaina os 
axerya, ar anes hátina mir i ear, ta náne sen 
arya lá tyarie i lante ero mici pityar sine! 

Cima inde! Qui hánolya úcare, áse naitya, ar 
qui samis inwis, ásen apsene. Ar qui lúr otso mi 
erya aure úcaris lyenna ar nanwenis lyenna lúr 
otso, quétala, 'Samin inwis!', ásen apsene! 

Ar i aposteli quenter i Herunna: "Ámen anta amba 
savie!" Mal i Heru quente: "Qui sámelde savie ve 
erde sinapio, pollelde quete morpialda sinanna: 
'Tuca ama thundulyar ar na empánina i earesse' ; 
ar carumnes ve quetielda. 

Mal man mici le, arwa mólo ye mole i hyarnen hya 
ve mavar, quetuva senna íre tulis i restallo: 
'Tula sir lintiénen ar á caita undu ara i 
sarno'? Ma uas ambe rato quetuva senna: 'Ánin 
manwa nat ahtumattinyan, ar nuta os othwelya ar 
nura nin tenna amátien ar usúcien, ar epeta elye 
lerta mate ar suce' ; ? Lau sanas i samis rohta i 
mólen pan é carnes i nati pa yar camnes canwali? 
Sie yando elde: Apa acárielde ilye i nati pa yar 
camnelde canwali, queta: 'Nalve úathie móli. 
Acárielve ya rohtalva náne.'" 

Ar lendaryasse Yerúsalemenna langanes ter i ende 
Samário ar Alileo. Ar íre túles mir masto, 
helmahlaiwe neri quean veller se, mal pustanelte 
haire sello. Ar ortanelte ómalta ar quente: 
"Yésus, peantar, órava messe!" Ar íre cennes te 
quentes téna: "Mena ar á tana inde i airimoin." 
Tá, íre anelte i tiesse, anelte poitaine. 

Er mici te nanwenne íre cennes i anes nestaina, 
ar hoa ómanen antanes alcar Erun. Ar lantanes 
cendeleryanna epe Yésuo talu ar hantane sen; anes 
Samárea nér. Hanquentasse Yésus quente: "Ma 
únelte i quean nestaine? Masse, tá, nar i hyane 
nerte? Ma enge úquen ye nanwenne antien alcar 
Erun, hequa nér sina hyana nórello?" Ar quentes 
senna: "Á orta ar mena; savielyanen acámiel 
mále." 

Mal íre anes maquétina lo i Farisar pa i lúme 
yasse Eruo aranie tulumne, quentes téna 
hanquentasse: "Eruo aranie ua tule mi lé lávala 
quenin cenitas hendultanten. Ente, queni uar 
quetuva: 'Cena sisse!' hya 'Tasse!' An yé, Eruo 
aranie ea endeldasse." 

Tá quentes i hildonnar: "Tuluvar aureli yassen 
meruvalde cene er i aurion i Atanyondova, mal 
ualde cenuva sa. Ar queni quetuvar lenna: 'Cena 
tasse!', hya: 'Cena sisse!' Áva lelya tar ar áva 
nore ca te. 

An ve i íta, caltala er rantallo nu menel hyana 
rantanna nu menel, sie i Atanyondo nauva. Mal 
minyave mauya sen perpere ole ar náve quérina oa 
lo nónare sina. Ente, ve martane auressen Noaho, 
sie euva yando i Atanyondo auressen: Mantelte, 
suncelte, neri veryaner, nissi náner vertaine, 
tenna i aure yasse Noah lende mir i marcirya, ar i 
oloire túle ar nancarne te illi. Mí imya lé, ve 
martane auressen Loto: mantelte, suncelte, 
mancanelte, vancelte, empannelte, carastanelte. 
Mal i auresse yasse Lot ettúle Soromello, náre 
ar ussar lantaner menello ar nancarne te illi. Mí 
imya lé euva íre i Atanyondo nauva apantaina. 

Enta auresse mauya i quenen tópasse coaryava, ye 
same armaryar i coasse, lá mene undu tultien tai, 
ar mi imya lé mauya i quenen i restasse lá 
nanwene i natinnar ca se. 

Enyala Loto veri! Aiquenen ye cesta hepe cuilerya 
nauvas vanwa, mal quén yen nas vanwa rehtuva sa. 
Nyarin lenna: Mi enta lóme atta euvat er 
caimasse; er nauva talaina, mal i exe nauva 
hehtaina. Euva nís atta múlala i imya mulmanen; 
er nauva talaina, mal i exe nauva hehtaina. [] Ar 
hanquentasse quentelte senna: "Masse, Heru?" 
Quentes téna: "Yasse i hroa ea, tasse i thorni 
ocomuvar." 

RANTA 

Tá nyarnes tien sestie pa i maure hyamiéva ar 
lá pustiéva neve, quétala: "Ostosse enge námo 
ye ua sáme rucie Eruva ar ua sáme áya atanen. 
Mal enge verulóra nís sana ostosse ar túles i 
námonna, quétala: "Ánin anta failie 
cotumonyallo thanyesse!" 

Mal ter lúme uas merne, mal epeta quentes 
insenna: "Ómu uan ruce Erullo hya same áya 
atanen, en taluvan failie nís sinan, hya tuluvas 
ni-petien i cendelesse!" Tá i Heru quente: "Hlara 
ya úfaila námo sina quéta! Ma Eru ua tyaruva 
failie náve carna in icílies i yamir senna mi 
aure yo lóme, ómu samis cóle pa te? Nyarin 
lenna, antuvas ten failie rato! Ananta, íre i 
Atanyondo tuluva, ma hiruvas i savie cemende?" 

Yando quentes sestie sina innar náner tance pa 
véra failielta ar nonter i exi ve munta: "Nér 
atta lendet ama mir i corda hyamien. Er náne 
Farisa ar er náne tungwemo. 

I Farisa tarne eressea ar hyamne sie: 'A Eru, 
antan lyen hantale pan uan ve hyane atani, pilur, 
úfailar, queni i racir vestale, hya ve tungwemo 
sina. Avamatin lú atta i otsolasse, ar ilye 
nation yar ngetin antan quaista.' Mal i tungwemo 
yando ua merne orta henyat menelenna, mal palpanes 
ambosterya, quétala: 'A Eru, órava nisse, 
úcarindo!' Quetin lenna: Nér sina lende marda 
nála faila lá i exe, an ilquen ye orta inse 
nauva nucumna, mal sé ye nucume inse nauva 
ortaina." 

Sí queni taller senna vinimoltar appieryan te, 
mal íre i hildor cenner sa, naityaneltet. Mal 
Yésus yalle te ar quente: "Lava i hínain tule 
ninna, ar áva pusta te, an Eruo aranie taitin 
ná. Násie quetin lenna: Aiquen ye ua came Eruo 
aranie ve hína, laume tuluva mir sa." 

Ar er i cánoron maquente senna: "Mane peantar, 
mana caruvan náve aryon oira coiviéno?" Yésus 
quente senna: "Manen ná i estal ní mane? Úquen 
ná mane hequa er, Eru. Istal i canwar: Áva race 
vestale. Áva nahta. Áva pile. Áva vetta 
hurunen. Á anta alcar atarelyan ar amillelyan." 
Tá quentes: "Ilye nati sine ehépien et 
néthello." Hlárala ta, Yésus quente senna: "Ea 
en er nat ya penil. Vaca ilqua ya samil ar etsata 
i telpe penyain, ar samuval harma menelde; tá 
tula ar áni hilya." Íre hlasses ta, sámes tumna 
nyére, an anes ita lárea. 

Yésus yente se ar quente: "Manen urda ná in 
samir telpe tule mir Eruo aranie! É ulumpen autie 
ter nelmo assa ná athcárima lá tulie mir Eruo 
aranie lárea quenen." 

I hlasser ta quenter: "Tá man pole náve 
rehtaina?" Eques: "I úcárimar atanin nar cárime 
Erun." Mal eque Péter: "Yé, ehehtielme vére 
natilmar ar ihílier lye." Quentes téna: "Násie 
quetin lenna, ea úner ye ehehtie coa hya veri hya 
hánor hya nostaru Eruo aranien ye ua nancamuva 
rimbe lúli amba lúme sinasse, ar i túlala 
randasse oira coivie." 

Tá talles i yunque oa véra nómenna ar quente 
téna: "Yé! Ménalve ama Yerusalemenna, ar ilye i 
nati técine lo i Erutercánor pa i Atanyondo 
nauvar telyaine. An nauvas antaina ollo quellin i 
nórion ar perperuva yaiwe ar orme, ar mo piutuva 
senna, ar apa riptie se nahtuvaltes, mal i neldea 
auresse ortuvas." Mal hanyanelte munta sine 
nation, mal quetie sina náne nurtaine tello, ar 
ualte sinte i nati quétine. 

Sí, íre túles hare Yericonna, cénelóra nér 
hamne ara i malle, íquala. Pan hlasses i thanga 
léva, maquentes pa mana si tenge. Nyarnelte sen: 
"Yésus Násaretello langea!" Ar yámes, quétala: 
"Yésus Lavirion, órava nisse!" Ar i lender opo 
Yésus naityaner se, náveryan quilda, mal ta ole 
ambe yámes: "Lavirion, órava nisse!" Tá Yésus 
pustane ar canne i tulyumnelte i ner senna. Apa 
túles hare, Yésus quente: "Mana meril i caruvan 
lyen?" Eques: "Heru, ánin lave came céne!" Ar 
eque Yésus: "Cama céne; savielyanen acámiel 
céne." Ar mi imya lú camnes céne, ar hilyanes 
Yésus, antala alcar Erun. Ar i quanda lie, 
cénala ta, antane laitale Erun. 

RANTA 

Ar íre túles mir i osto, lendes ter Yerico. Ar 
enge tasse nér yeo esse náne Saccaio, ar anes 
héra tungwemo ar lárea. Ar néves cene Yésus, 
mal uas polle i thanyenen, an únes halla. 

Ar nórala nóvo nómenna epe te, rentes mir 
vilwarinda alda, cenien se, an Yésus langumne 
sana nóme. Ar íre túles tar, Yésus yente ama 
ar quente: "Sakkaio, tula undu lintiénen, an 
síra mauya nin lemya coalyasse!" Ar túles 
lintave undu ar camne se mi alasse. Ar íre illi 
cenner sa, anelte nurrula, quétala: "As nér ye 
ná úcarindo lendes minna matien." Mal Saccaio 
oronte ar quente i Herunna: "Yé, i perta 
armanyaron antuvan i penyain, ar qui maustanen 
nampen telpe ho aiquen, nanantuvan lúr canta i 
nonwe!" 

Tá Yésus quente senna: "Síra rehtie utúlie coa 
sinanna, an yando sé ná Avraham yondo. An i 
Atanyondo túle cestien ar rehtien ya náne 
vanwa." 

Íre lastanelte sine natinnar yando quentes téna 
sestie, pan anes hare Yerúsalemenna, ar sannelte 
i Eruo aranie tanumne insa tasse ar tá. Etta 
quentes: "Nér, aryon, lelyumne haira nórenna 
camien aranie ar epeta nanwenien. Yalles móli 
quean ar antane tien minar quean ar canne tien: 
'Á manca tainen tenna tuluvan.' Mal nóreryo 
queni téver se ar mentaner ca se quelli i 

carpumner tien, quetien: 'Ualme mere nér sina ve 
aran or me.' 

Ar túle íre nanwennes, apa camie i aranie, i 
cannes i yalumnelte senna móli sine in antanes i 
telpe, istieryan mana ngentelte mancalénen. 

Tá i minya túle ar quente: "Heru, minalya ngente 
minar quean!" Etta quentes senna: "Mai carna, 
mára mól! Pan anaiel voronda mí ampitya nat, 
sama túre or ostor quean." Ar i attea túle, 
quétala: "Minalya, heru, carne minar lempe!" 
Quentes yando nér sinanna: 'Tá elye tura ostor 
lempe!' Mal i exe túle, quétala: 'Heru, sisse ea 
minalya, ya ehépien caitala mi lanne. An runcen 
lyello, pan nalye naraca nér; mapal ama ya ual 
panyane undu ar cirihtal ya ual rende.' Quentes 
senna: "Et véra antolyallo náman lye, olca mól! 
Sintel i nanye naraca nér ye mapa ya uan panyane 
undu ar cirihta ya uan rende? Tá manen ná i ual 
panya telpenya sarnosse? Tá, íre túlen, 
camumnenyes as napánina nonwe.' 

Ar quentes innar tarner ara se: 'Á mapa i mina 
sello ar ása anta yen same i minar quean!' Mal 
quentelte senna: 'Heru, samis minar quean!' 
'Quetin lenna: Ilquenen ye same, amba nauva 
antaina, mal yen ua same, yando ya samis nauva 
mapaina oa. Ente, ngottonyar sine i uar merne ni 
ve aranelta ; áte tala sir ar áte nahta epe 
hendunyat!'" 

Sie, apa quentes nati sine, lendes opo te 
Yerúsalemenna. Ar íre túles hare Vet-Fahenna ar 
Vetanianna i orontesse estaina Oron Milpieron, 
etementanes atta i hildoron, quétala: "Mena mir i 
osto epe let! Íre tuliste tar, hiruvaste pellope 
nútina, yesse úquen atanion oi ahámie. Áse 
lehta ar áse tala! Mal qui aiquen quete lenta: 
'Mana castasta lehtien se?', aste quete: I Heru 
same maure seva." 

Ar i nánet etementaine hirnet se aqua ve quentes 
túna. Mal íre lehtanette i pellope, i haryaner 
se quenter túna: "Mana castasta lehtien i 
pellope?" Quentette: "I Heru same maure seva." Ar 
tulyanettes Yésunna, ar hantette collattar i 
pellopenna ar panyanet Yésus sesse. 

Mi levierya ompa queni pantaner collaltar i 
mallesse. Íre túles hare i pendenna undu 
Orontello Milpieron i quanda liyúme i hildoron 
yestaner same alasse ar laita Eru pa ilye i túrie 
cardar yar cennelte, quétala: "Aistana ná ye 
túla, i Aran, mí Héruo esse. Raine menelde, ar 
alcar i tarmenissen!" Mal quelli i Farisaron i 
thangallo quenter senna: "Peantar, á naitya 
hildolyar!" Mal hanquentasse quentes: "Nyarin 
lenna: Qui queni sine náner quilde, i sarni 
yamumner!" 

Ar íre túles hare ar cenne i osto, níeryar 
uller san, ar quentes: "Nai elye sinte mi aure 
sina yar tulyar rainenna! Mal sí anaielte 
nurtaine hendulyalto. An tuluvar aureli yassen 
ngottolyar peluvar lye caraxenen ar niruvar lyenna 
ilye tiellon, ar hatuvalte lyé ar hínalyar 
talamenna, ar ualte lavuva ondon lemya ondosse 
lyesse, pan ualye sinte i lúme yasse anel 
céthina!" 

Ar túlala mir i corda yestanes et-hate i vancer, 
quétala téna: "Anaie técina: 'Ar coanya nauva 
coa hyamiéva', mal elde carir sa felya piluron!" 

Ar peantanes ilya auresse i cordasse. Mal i hére 
airimor ar i parmagolmor ar i lieo mindar cestaner 
nancare se, ananta ualte hirne mana carumnelte, an 
i quanda lie himyane se lastien. 

RANTA 

Ar martane mi er i aurion, íre sé peantane i 
lien i cordasse ar carne i evandilyon sinwa, i 
túler senna i hére airimor ar i amyárar ar 
quenter senna: "Queta men mana túrenen cáral 
nati sine, ar man ánie lyen túre sina!" 
Hanquentasse quentes téna: "Yando inye maquetuva 
lenna pa nat, ar alde hanquete ninna: Yoháno 
tumyale, ma anes et menello hya atanillon?" Té 
caramper mici inte ar quenter: "Qui quetilve: Et 
menello, quetuvas: Tá manen ná i ualde sáve 
sesse? Mal qui quetilve: Atanillon, i quanda lie 
vi-nahtuva sarninen, an savilte tancave i Yoháno 
náne Erutercáno." Sie quentelte i ualte sinte. 
Ar eque Yésus: "Tá yando inya ua quetuva lenna 
mana túrenen carin nati sine." 

Ar yestanes quete sestie sina i lienna: "Nér 
empanne tarwa liantassion ar láver alamolin yuhta 
sa telpen, ar lendes hyana nórenna anda lúmen. 

Ar íre i lúme túle, mentanes mól i alamonnar, 
antieltan sen i yáveo i tarwallo liantassion. Mal 
i alamor, apa palpie se, mentaner se oa lusta. Mal 
mentanes yando hyana mól. Yando sé mentanelte 
oa, apa palpie se ar nucumie se. Ananta ata 
mentanes neldea; yando sé hantelte ettenna, apa 
harnie se. Tá quente i heru ye sáme i tarwa 
lantassion: 'Mana caruvan? Mentuvan melda 
yondonya; sen samuvalte áya.' Íre i alamor 
cenner se, carampelte mici inte ar quenter: 'Ta 
ná i aryon! Alve nahta se, ar elme haryuvar 
masserya!' Ar hanteltes et i tarwallo lantassion 
ar nacanter se. Tá mana caruva i heru ye same i 
tarwa? Tuluvas ar metyuva tane alamor ar antuva i 
tarwa exelin." Íre hlasselte ta, quentelte: "Nai 
uas oi martuva!" 

Mal ata yenteset ar quente: "Tá mana tea nat sina 
ya ná técina: 'I ondo ya i thamnor querner oa, 
sá anaie carna cas i vinco' ; ? Ilquen ye lanta 
tana ondonna nauva rácina. Aiquen yenna lantas, 
ascatuvas se." Ar i parmangolmor ar i hére 
airimor cestaner panya máltat senna yana 
lúmesse, mal runcelte i liello. An hanyanelte i 
nyarnes sestie sina pa té. Ar apa tirneltes 
harive mentanelte nelli i nuldave camner telpe 
lengien ve qui anelte faile, nevien mapa se 
questasse, antieltan se oa in turner ar i mir i 
nórecáno túre. Ar maquentelte senna: "Peantar, 
istalme i quetil ar peantal ve nanwa ná, ar ua 
valda lyen man quén ná, mal peantal Eruo malle i 
nanwiénen. Ma lertalve paitya tungwe i Ingaranen 
hya lá?" 

Mal túnes curulta ar quente téna: "Ánin tana 
lenár. Mano emma ar tecie samis?" Quentelte: "I 
ingarano." Ar quentes téna; "Alde nananta, tá, i 
Ingarano nati i Ingaranen, ar Eruo nati Erun." Ar 
ua ence tien mapa se mi quetie sina epe i lie, mal 
quentelte munta, elmendasse hanquentaryanen. 

Mal quelli i Farisaron, i quetir i ua ea enortale, 
túler ar maquenter senna: "Peantar, Móses 
etécie men: 'Qui nero háno quale ú híno, apa 
veryanes nís, mauya hánoryan verya i nissenna ar 
orta erde hánoryan.' Mal enger hánor otso, ar i 
minya veryane nissenna, ono qualle ú híno. Yando 
i attea ar i neldea veryaner senna, mí imya lé 
ilye i otso ú híno hilien te, ar quallelte. Mí 
metta yando i nís qualle. Mano veri tá nauvas i 
enortalesse? An anes veri ilye i otson." 

Yésus quente téna: "Randa sino hínar veryar ar 
nar vertaine, mal i nar nótine valdie enta randan 
ar i enortalen qualinillon uar verya hya nar 
vertaine. Ente, ualte pole ambe quale, an nalte ve 
valar, pan nalte Eruo híni návenen i enortaleo 
híni. Mal yando Móses tanne qualini nar ortaine, 
i nyarnasse i neceltusso, íre estas i Héru Aino 
Avrahámo ar Aino Ísaco ar Aino Yácovo. Uas 
qualinion Aino, mal coivearon, an illi mici te nar 
coivie sen." Hanquentasse quelli i parmangolmoron 
quenter: "Peantar, carampel mai!" An ualte ambe 
varyane maquete senna erya maquetie. 

Mal quentes téna: "Manen ná i quetilte i ná i 
Hristo Laviro yondo? An Lavir immo quete i 
parmasse airilírion: I Héru quente herunyanna: 
Hara ara formanya, tenna panyuvan ngottolyar nu 
talulyat. Sie Lavir esta se heru. Tá manen náse 
yondorya?" 

Íre i quanda lie lastane, quentes hildoryannar: 
"Tira inde i parmangolmoin i merir vanta mi larmar 
ar melir suilier i mancanómessen ar i minya 
sondar i yomencoassen ar i minde nómi i 
ahtumattissen, ar i ammatir i coar verulóraiva ar 
hyamir ande hyamier náven cénine lo exi. Té 
camuvar ambe lunga namie." 

RANTA 

Sí íre yentes cennes i lárear panyea annaltar i 
harwessen. Tá cennes penya verulóra nís ye 
minahante pitye urustamitta atta, ar eques: 
"Nyarin len násie: Penya verulóra nís sina 
antane amba lá te illi. An illi sine antaner 
annar et úveltallo, mal nís sina antane i quanda 
laulesta ya sámes." 

Ar íre quelli caramper pa i corda, i sámes 
írime ondor ar náne netyaina annalínen, 
quentes: "Nati sine yar yétalde ; aureli tuluvar 
yassen ondo ua lemyuva ondosse ya ua nauva hátina 
undu." 

Ar maquentelte senna: "Peantar, mana i lú yasse 
nati sine euvar, ar mana i tanwa i nati sine rato 
martuvar?" Ar eques: "Cima i ualde nauva tyárine 
ranya! An rimbali tuluvar essenyasse, quétala: 
Inye sé!, ar: I lúme hare ná. Áva lelya ca te! 
Ente, íre hlarilde pa ohtali ar amortiéli, áva 
na ruhtaine! An mauya i nati sine tuluvar minyave, 
mal i metta ua tule mí imya lúme."Tá quentes 
téna: "Nóre ortuva nórenna ar aranie aranienna, 
ar euvar cempaliéli, ar mi nóme apa nóme 
quolúviéli ar saiceléli, ar euvar rúcime 
natali cénine, ar menello túre tanwali. 

Mal nó ilye nati sine queni panyuvar máltat 
lesse ar roituvar le, antala le olla i yomencoain 
ar i mandoin, íre nalde túcine epe arani ar 
nórecánor pa essenya. Ta nauva len ecie vettien. 
Etta na tance endaldasse i ualde caruva panor 
nóvo pa manen quetuvalde inden, an inye antuva 
len anto ar sailie yanna ilye cotumaldar uar 
poluva tare hya quete. Ente, nauvalde antaine olla 
yando lo nostaru ar lo hánor ar lo nosselda ar lo 
meldor, ar nahtuvalte quelli mici le, ar nauvalde 
tévine lo illi essenyanen. Ananta fine careldasse 
laume nauva nancarna. Voronweldanen rehtuvalde 
coivieldar. 

Ente, íre cenuvalde Yerúsalem pélina lo 
hosseli, á ista i nancarierya utúlie hare. Tá 
mauya in ear Yúreasse uthe i orontinnar, ar mauya 
in ear i osto endesse auta, ar in ear i ménassen 
lá lelya mina sa, an ente auri nar auri 
ahtariéva, carien nanwe ilye nati i anaier 
técine. Horro in lapsarwe nissin ar in tyetir 
vinimor ente auressen! An tuluva túra maure i 
nóresse ar orme lie sinanna, ar lantuvalte i 
macilden ar nauvar tulyaine oa mir ilye i nóri, 
ar Yerúsalem nauva vattaina nu talu lo ilye i 
nóri, tenna i nórion lúmi nauvar telyaine. 

Ente, euvar tanwali mi Anar ar Ithil ar eleni, ar 
cemende quárele mici nóri yar uar cene uthwe, 
castanen ramo i earo ar amortieryo, íre atani 
nauvar hlaiwe caurenen, apacénala i nati túlala 
ambarenna. An menelo túri nauvar páline. Ar tá 
cenuvalte i Atanyondo túla fanyasse arwa túreo 
ar túra alcaro. Mal íre nati sine yestar marta, 
tara halle ar á orta carelda, an etelehtielda 
túla hare. 

Ar quentes téna sestie: "Á tunta i relyávalda 
ar ilye i hyane aldar: Yando íre samilte tuimar, 
istalde inden cendiénen i sí i laire hare ná. 
Sie yando istuvalde, íre cenuvalde nati sine 
martea, i Eruo aranie hare ná. Násie quetin 
lenna: Nónare sina ua autuva nó ilye nati 
martuvar. Menel cemenye autuvat, mal ninye quettar 
uar oi autuva. 

Mal cima inde, pustien endalda návello lunga 
accamatiénen ar accasuciénen ar quárelénen 
coireo, ar rincanen enta aure tuluva lenna ve 
remma. An tuluvas illinnar i marir palúresse i 
quanda cemeno. Mal na coive, illume hyámala i 
poluvalde uthe ilye nati sine yar tuluvar, ar tare 
epe i Atanyondo." 

I auressen anes i cordasse, peantala, mal lómisse 
etelendes ar marne i orontesse estaina Oron 
Milpieron, ar i quanda lie túle arinyave senna i 
cordasse hlarien se. 

RANTA 

Sí i athar Alapulúne Massaron, ya ná estaina 
Lahtie, náne hare. Ar i hére airimor ar i 
parmangolmor cestaner manen pollelte nancaritas, 
pan runcelte i liello. Mal Sátan lende mir 
Yúras, i quén estaina Iscariot, ye náne nótina 
imíca i yunque, ar lendes oa ar quente as i hére 
airimor ar i cordahestor pa manen antumneses olla 
tien. Tá anelte valime ar quenter i anelte 
mérala anta sen telpe. Ar quentes ná yan 
intyanelte ar cestane mára lú antien se olla 
íre ua enge thanga aselte. 

Sí túle i aure alapulúne massaron, yasse 
mauyane nahta i eule lahtiéva, ar mentanes Péter 
ar Yoháno, quétala: "Mena ar áven manwa i 
lahtie, matielvan." Quentette senna: "Masse meril 
i caruvammes manwa?" Quentes túna: "Yé, íre 
tuliste mir i osto, nér ye cóla cemina vene 
veluva let. Áse hilya mir i coa mir ya menuvas. 
Ar atte quete yenna same i coa: "I Peantar quete 
lyenna: Masse ea i nóme yassen polin mate i 
lahtie as hildonyar?" Ar tana nér tanuva lent hoa 
sorostarwa oromar. Á manwa tasse!" Ar oantette ar 
hirne i nati ve quentes túna, ar manwanette i 
lahtien. 

Ar íre i lúme túle, Yésus caine ara i sarno, 
ar i aposteli óse. Ar quentes téna: "Ita 
emérien mate lahtie sina aselde nó perperin, an 
quetin lenna: Uan matuva sa ata nó nauvas 
telyaina Eruo araniesse." 

Ar cámala yulma antanes hantale ar quente: "Á 
mapa si ar ása menta quenello quenenna mici le. 
An quetin lenna: Ho sí uan sucuva ata i yávello 
i liantasseo nó Eruo aranie tuluva." 

Ente, nampes massa, antane hantale, rance sa ar 
quente: "Si ná hroanya, ya nauva antaina rá len. 
Cara si enyalien ni." Ar i yulma mí imya lé apa 
mantelte i ahtumat, sé quétala: "Yulma sina ná 
i vinya vére hroanyanen, ya nauva etulyaina rá 
len. 

Mal yé, vartonyo má ná asinye i sarnosse! An i 
Atanyondo autea, ve náse martyaina; ananta horro 
i quenen ter ye náse antaina olla!" Etta 
yestanelte carpa mici inte pa man mici te náne ye 
carumne nat sina. 

Mal enge yando costie imbi te pa man mici te 
théne náve i antúra. Ono quentes téna: "I 
nórion arani nar herultar, ar i samir túre or te 
nar estaine maicarindor. Mal elde áva na sie. 
Mauya yen ná i antúra mici le náve ve i 
amnessa, ar yen cane, náve ve núro. An man i 
ambe túra ná, ye caita ara i sarno hya i núro? 
Ma uas ye caita ara i sarno? Ono mici le nanye ve 
i núro. 

Mal elde nar i elémier asinye tyastienyassen, ar 
carin vére aselde, ve Atarinya acárie asinye 
vére, pa aranie, matieldan ar sucieldan ara 
sarnonya aranienyasse, ar harieldan mahalmassen 
namien i nossi yunque Israélo." 

Símon, Símon, yé! Sátan acánie silta le ve 
ore! Mal inye ahyámie pa elye, i savielya ua 
nauva loica, ar íre mi lú enutúliel, á tala 
antoryame hánolyain." 

Tá quentes senna: "Heru, nanye manwa menien 
aselye mir mando ar qualme véla!" Mal eques: 
"Quetin lyenna, Péter: Tocot ua lamyuva síra nó 
equétiel nel i ual ista ni." 

Ar quentes téna: "Íre le-mentanen ú pocolleo ar 
matsocolco ar hyapato, lau pennelte erya nat?" 
Quentelte: "Lánelme." Tá quentes téna: "Mal sí 
mauya yen same pocolle tala sa, mi imya lé yando 
matsocolca, ar mauya yen pene macil vace collarya 
ar ngete macil i telpen. An quetin len i mauya i 
nat sina técina pa ni nauva carna nanwa: 'Ar anes 
nótina mici thanyelórali.' An ya ape ni nauva 
telyaina." Tá quentelte: "Heru, ela, sisse eat 
macil atta." Quentes téna: "Tú faryat." 

Apa etelendes mennes, ve haimerya né, i Orontenna 
Milpieron, ar hildoryar se-hilyaner. 

Túlienwa i nómenna quentes téna: "Hyama, 
pustien inde tuliello úthahtienna!" Ar sé lende 
oa telo, os hatie sarneva, ar lantanes occaryanta 
ar hyamne, quétala: "Atar, qui meril, á mapa 
yulma sina nillo! Ananta, nai indómelya martuva, 
lá ninya." Tá vala menello tannexe sen ar talle 
sen antoryame. Mal túlala mir anquale hyamnes en 
ambe urdave, ar cendeleya náne linque yanen náne 
ve limbar serceva, lantala i talamenna. Ar orontes 
hyamiello, lende i hildonnar ar hirne te lorne 
nyérenen, ar quentes téna: "Mana castalda náven 
lorne? Á orta ar hyama, pustien inde tuliello 
úthahtienna!" 

Íre ena carampes, yé! thanga, ar i nér estaina 
Yúras, quén i yunqueo, lende opo te. Túles 
Yésunna miquien se. 

Mal Yésus quente senna: "Yúras, ma vartal i 
Atanyondo miquenen?" Íre i queni óse cenner ya 
martumne, quentelte: "Heru, ma petuvalme i 
macilden?" Ar quén mici te pente i héra airimo 
mól ar aucirne forya hlarya. Mal hanquentasse 
Yésus quente: "Lava yando si marta!" Ar appanes i 
hlas ar nestane se. Yésus tá quente i hére 
airimonnar ar i cordahestannar ar amyárannar i 
náner túlienwe tar mapien se: "Ma etutúlielde 
arwa macillion ar rundalion, ve arponna? Aure apa 
aure engen aselde i cordasse, ar ualde panyane 
máldat nisse. Mal si ná lenya lúme, ar mornie 
ture." 

Tá nampeltes ar tulyane se oa ar talle se mir i 
héra airimo coa, mal Péter hilyane haiya. Íre 
nartanelte náre endesse i paco ar hamner undu uo, 
Péter hamne mici te. Mal enge núre ye cenne se 
ara i ruine, ar apa tirie Péter quentes: "Yando 
nér sina náne aselte." Mal laquentes sa, 
quétala: "Uan ista se, nís!" Apa thinta lúme 
hyana quén, cénala se, quente: "Yando elye er 
mici té!" Mal Péter quente: "Nér, uan!" Ar apa 
os lúme náne vanwa, hyana nér quente tancave: 
"É yando nér sina náne óse! Náse yando 
Alileallo!" Mal Péter quente: "Nér, uan ista ya 
quétal!" Ar mi yana lú, íre en quequentes, 
tocot lamyane. Ar i Heru querne inse ar yente 
Péterenna, ar Péter enyalle i Heruo quetie íre 
quentes senna: "Nó tocot lamya síra, 
ni-laquetuval nel." Ar lendes ettenna ar talante 
níressen. 

Sí i neri i sámer se mandosse lenganer senna 
yaiwenen, pétala se. Ar apa tompeltes 
maquentelte: "Queta ve Erutercáno! Man náne ye 
pente lye?" Ar rimbe hyane naiquetiéli quentelte 
senna. 

Íre i aure túle, i ocombe amyáraron i lieo, i 
hére airimor ar i parmangolmor véla, ocomner. Ar 
tunceltes epe ocombelta, quétala: "Qui elye ná i 
Hristo, ámen nyare!" Mal quentes téna: "Yando 
qui nyarnen len, laume savumneldes. Ente, qui 
maquenten lenna, laume antumnelde nin hanquenta. 
Mal ho sí i Atanyondo haruva ara Eruo forma 
túreva." Tá illi mici te quenter: "Ma elye, tá, 
ná Eruo yondo?" Quentes téna: "Elde quetir i 
nanye." Quentelte: "Mana amba maure samilve 
astaroiva? An elve inwe ahlárier sa véra 
antoryallo!" 

RANTA 

Ar apa quanda rimbelta oronte, tulyaneltes 
Pilátonna. Yestanelte quete pa intyaine 
ongweryar, quétala: "Nér sina ihírielme 
nuquéra nórelma ar váquéta i aiquen paitya 
tungwi i Ingaranen, ar quetis pa inse i náse 
Hristo, aran." 

Mal Piláto maquente senna: "Ma elye aran Yúraron 
ná?" Hanquentasse eques: "Elye quete sa." Mal 
Piláto quente i hére airimonnar ar i thangannar: 
"Uan hire ongwe atan sinasse." Mal té ninder se, 
quétala: "Valtas i lie, peantala ter i quanda 
Yúrea, ar apa yestie Aileasse utúlies yando 
sir!" 

Ono Piláto, íre hlasses ta, maquente qui i atan 
náne Alileallo. Ar apa sintes i é anes Herolo 
araniello, se-mentanes Herolenna, pan yando sé 
náne Yerúsalemesse yane auressen. Mal Herol, 
íre cennes Yésus, sáme túra alasse, an nóvo 
andave mernes velitas, apa hlarie pa se, ar sámes 
i estel i cenumnes tanwa martea sénen. Maquentes 
senna rimbe maquetier, ono sé hanquente sen 
munta. 

Mal i hére airimor ar i parmangolmor oronter ar 
caramper pa ongweli yar quentelte carnes. Tá 
Herol as cundoryar sanner i anes munta, ar 
yaiwesse tompeltes calima larmanen ar nanwentaner 
se Pilátonna. Yana auresse Herol ar Piláto 
yestaner nilme, quén as i exe, an nó si anette 
cottoli. 

Piláto tá comyane i hére airimor ar i lie ar 
quente téna: "Tallelde nér sina ninna ve quén 
ye valta i lie, ar yé! cendanenyes epe le, mal 
uan hirne sesse cáma pa i ongwi yar quételde 
acáries. É yando Herol láne, an se-nanwentanes 
venna, ar yé! munta valda qualmeo anaie carna lo 
se. Etta paimestuvanyes; tá lehtuvanyes." [] Mal 
quanda liyúmelta yáme: "Á mapa oa nér sina, 
mal ámen lehta Varavas!" Sé náne nér hátina 
mir mando castanen amortiéno ya náne martienwa i 
ostosse, ar nahtiéno. 

Ata Piláto yalle te, pan mernes lehta Yésus. Tá 
yámelte, quétala: "Áse tarwesta, áse 
tarwesta!" Mí neldea lú quentes téna: "Tá mana 
ulco nér sina acárie? Munta valda qualmen hirnen 
sesse. Apa antie sen paimesta etta lehtuvanyes." 
Mal nindeltes hoe rambelínen, cánala 
tarwestierya, ar rambeltar orturner. Ar Piláto 
namne i ngetumnelte ya mernelte. Lehtanes tien i 
nér hátina mir mando amortiénen ar nahtiénen, 
ye arcanelte, mal Yésus antanes olla nirmeltan. 

Ar íre mentaneltes oa, nampelte quén estaina 
Símon Cirénello ye túle i restallon, ar 
mauyanelte sen cole tarwerya. Mal hilyane se hoa 
liyúme i liello, ar nisseli i pentexer nyérenen 
ar náner yaimie sen. 

Yésus querne inse téna ar quente: "Yerúsalémo 
yeldi, áva na yaimie nin! Na yaimie elden ar 
hínaldain, an yé! auri túlar yassen queni 
quetuvar: 'Valime nar i nissi ú yáveo, ar i 
súmar yar uar nostane ar i tyetsi yar uar 
tyente!' Tá yestuvalte quete i orontinnar: 'Á 
lanta menna!', ar i ambonnar: 'Áme tope!' An qui 
carilte nati sine íre i alda ná níte, mana 
martuva íre ehesties?" 

Mal hyana nér atta, ulcarindor, nánet yando 
tulyaine tar náven nance óse. Ar íre túlelte i 
nómenna estaina Caraxo, tarwestanelte sé ar i 
ulcarindor, er foryaryasse ar er hyaryaryasse. Mal 
Yésus quente: "Atar, áten apsene, an ualte ista 
mana cáralte." Ente, satien larmaryar hantelte 
thanwali. Ar i queni tirner. Mal i turi caramper 
yaiwenen, quétala: "Hyanali erehties; lava sen 
rehta inse, qui nér sina ná Eruo Hristo, i 
cílina." 

Yando i ohtari lenganer senna yaiwenen. Túlelte 
hare ar antaner se sára limpenen ar quenter: "Qui 
nalye Yúraron aran, á rehta imle!" Yando enge 
tecie or se: "Si ná aran Yúraron." 

Mal er i lingala úcarindoron naiquente senna: "Ma 
elye ua i Hristo? Á rehta imle ar met!" 
Hanquentasse i exe naityane se ar quente: "Ma ual 
ruce Erullo, sí íre nalye i imya námiesse? Ar 
engwe failave sie, an cámangwe yan nangwe valde i 
natinen yar carnengwe, mal nér sina acárie munta 
ulca." Ar quentes senna: "Yésus, áni enyale íre 
tulil aranielyasse!" Ar quentes senna: "Násie 
quetin lyenna: Síra euval asinye mi Paralis."Sí 
i lúme náne os i enquea, ar mornie lantane i 
quanda cemenna tenna i nertea lúme, pan i áre 
loitane; tá i fanwa i cordasse náne narcaina 
undu i ende. Ar yámala taura ómanen, Yésus 
quente: "Atar, mir mátyat antan olla fairenya!" 
Apa quetie ta effirnes. 

Íre i tuxantur cenne ya martane, antanes alcar 
Erun ar quente: "Nanwave nér sina náne faila!" 
Ar ilye i thangar yar náner ocómienye cenie 
sinan, íre cennelte yar martaner, lender oa 
pétala ambostelta, Mal i sinter Yésus tarner 
haiya, yando i nissi i túler óse Alileallo, íre 
cennelte nati sine. Ar túle nér yeo esse náne 
Yósef, quén i Combeo, mane ar faila nér. Sé ua 
quente ná panoltanna hya cardaltanna. Túles 
Arimatheallo, osto i Yúraron, ye yente ompa Eruo 
aranienna. Apa menie minna Pilátonna arcanes 
Yésuo hroa. 

Ar nampeses undu ar vaitane sa páthenen, ar 
se-panyanes hrótanoirisse i ondosse, yasse úquen 
náne caitienwa nóvo. Si náne i aure Manwiéva, 
ar i sendareo yesta náne hare. Mal i nissi i 
túler óse et Alileallo hilyaner ar cenner i 
noire ar i nóme yasse hroarya náne panyaina. Tá 
nanwennelte manwien tyávelasseli ar níthime 
milloli. Mal sendelte i sendaresse, i axannen. 

RANTA 

I minya auresse i otsolasse lendelte ita arinyave 
i noirinna, cólala i tyávelassi manwaine lo te. 
Mal hirnelte i ondo peltaina oa i noirillo, ar 
íre lendelte minna, ualte hire i Heru Yésus 
Hristo hroa. Íre anelte elmendasse pa si, yé! 
nér atta arwe alcarinque larmar tarnet ara te. 
Íre i nissi náner ruhtaine ar querner cendelelta 
i talamenna, i neri quenter téna: "Manen ná i 
cestealde i Coirea mici qualini? Uas sisse, mal 
anaies ortaina! Enyala manen carampes lenna íre 
en anes Alileasse, quétala i mauya i Atanyondon 
náve antaina olla mannar atanion úcareva ar 
náve tarwestaina ar orta i neldea auresse." 

Ar enyallelte quetieryar, ar nanwennelte i 
noirillo ar nyarner ilye nati sine i minquen ar 
ilye i exin. Anelte María Mahtaléne, ar Yoanna, 
ar María amil Yácovo. Yando i hyane nissi aselte 
nyarner i apostelin nati sine. Mal quetier sine 
théner tien ve aucie, ar ualte sáve ya i nissi 
quenter. 

Mal Péter oronte ar norne i noirinna, ar cúnala 
ompa cennes i vaimar erinque. Tá lendes oa, 
elmendasse pa mana náne martienwa. 

Mal yé! i imya auresse atta mici te nánet 
tiettasse mastonna estaina Emmaus, lár atta ar 
canasta Yerúsalemello, ar quequentette quén as i 
exe pa ilye nati sine yar náner martienwe. 

Sí íre quequentette ar quaptanette quettali, 
yando Yésus immo túle hare ar vantane asette, 
mal henduttat nánet hépine istiello se. Quentes 
túna: "Mana quettar sine yar quapteaste íre 
vanteaste?" Ar tarnette arwe nyére mi cendeletta. 
Hanquentasse i quén estaina Cleopas quente senna: 
"Ma nalye i erya quén márala Yerúsalemesse ye 
ua ista i nati yar amartier sasse mi auri sine?" 
Ar quentes túna: "Mana?" Quentette senna: "I 
nattor yar ape Yésus Násaretello, ye náne 
Erutercáno taura mi carda ar quetta epe Eru ar i 
quanda lie ; ar manen hére airimonyar antaner se 
olla námien qualmeva ar tarwestaner se. Mal 
sámelme i estel i nér sina náne ye etelehtumne 
Israel. Ono ara ilye nati sine, síra ná i neldea 
aure apa si martane. 

" 

Ente, nisseli mici me acaptier me, an apa menie 
arinyave i noirinna ú hiriéno hroarya túlelte 
quétala i cennelte maur valalíva, i quenter i 
náse coirea. Yando, quelli mici me lender oa i 
noirinna, ar hirnelte i enge sie, aqua ve i nissi 
quenter, mal ualte cene sé." 

Tá quentes túna: "A úhandar, lence endeo savien 
ilye i nati yar i Erutercánor quenter! Ma ua 
mauyane i Hriston perpere nati sine ar mene mir 
alcarerya?" Ar yestala ho Móses, ar ilye i 
Erutercánor, tyarnes tu hanya i nati yar apir 
inse ilye i Tehtelessen. 

Ar túlette i mastonna ya náne lendatto met, ar 
sé carne ve qui lelyumnes ompa talo. Mal 
mauyanette sen, quétala: "Á lemya asemme, an i 
thinye hare ná, ar i aure rato nauva vanwa." Ar 
íre caines asette ara i sarno nampes i massa, 
aistane sa, rance sa ar antane sa tun. Ar mi yana 
lú henduttat nánet aqua pantaine, ar sintettes, 
mal vánes tullo. Ar quentette, quén i exenna: 
"Ma endangwa ua uryane íre quequentes asengwe i 
mallesse, íre pantanes i Tehteler vent?" Ar mi 
yana imya lúme orontette ar nanwennette 
Yerúsalemenna, ar hirnette i yunque ar i náner 
ocómienwe aselte, i quenter: "I Heru é anaie 
ortaina ar atánie inse Símonden!" Ar tú nyarnet 
pa yar náner martienwe i mallesse ar manen anes 
carna sinwa tun raciénen i massa. 

Íre en quentelte pa nati sine, Yésus immo tarne 
endeltasse ar quente téna: "Nai samuvalde raine!" 
Mal pan anelte ruhtaine ar sámer caure, sannelte 
i cennelte faire. Etta quentes téna: "Mana 
castalda rucieldan, ar manen ná i ortear sanweli 
úsaviéva endaldasse? Cena mányat ar talunyat, i 
inye ná; áni appa ar cena, an faire ua same 
hráve yo axor ve cénalde i inye same." Ar 
quétala si tannes tien máryat ar talyat. Mal 
íre en ualte sáve, i alassenen ar i elmendanen, 
quentes téna: "Ma sámalde sisse nat matien?" Ar 
antanelte sen ranta aptaina lingwiva, ar nampeses 
ar mante sa epe hendultat. 

Ar quentes téna: "Nati sine nar quettanyar yar 
quenten lenna íre en anen aselde, i ilye i nati 
técine Móseo thanyesse ar mí Erutercánor ar mi 
Airelíri nauvar carne nanwe." 

Tá pantanes sámalta, lávala tien hanya i 
Tehteler, ar quentes téna: "Sie ná técina, i 
perperumne i Hristo, ar i ortumnes i neldea 
auresse, ar i esseryanen mo nyardumne inwis 
úcariva ilye i nóressen. Yestala Yerúsalemello 
elde nauvar vettoli pa nati sine. Ar yé! inye 
menta lenna ta pa ya Atarinya antane vanda. Mal 
elde hara i ostosse tenna nauvalde tópine 
túrenen et tarmenello." 

Epeta tulyanes te tenna Vetánia, ar ortanes 
máryat ar aistane te. Ar íre aistanes te, anes 
mapaina oa tello ar cólina ama mir menel. Ar 
lantanelte undu sen ar nanwenner Yérusalemenna 
arwe túra alasseo. Ar anelte illume i cordasse, 
aistala Eru. 

Evandilyon Yohanneo 

RANTA 

I yestasse enge i Quetta, ar i Quetta enge as Eru, 
ar i Quetta né Eru. Sé enge i yestasse as Eru. 
Ilqua né ontaina sénen, ar hequa sénen erya nat 
úme ontaina. Ya né ontaina sénen coivie né, ar 
i coivie náne Atanion cala. Ar i cala calta i 
morniesse, mal i mornie lá orutúrie sa. 

Oronte nér mentaina lo Eru; esserya né Yoháno. 
Sé túle vettien, i vettumnes pa i cala, i 
savumner sénen ilye atani. Lá anes cala sina, 
mal vettumnes pa cala sina. 

I nanwa cala, caltala ilye atanin, né túlala mir 
i mar. Enges i mardesse, ar i mar né ontaina 
sénen, mal i mar ua sinte se. Túles i véranna, 
mal véraryar uar camne se. Mal illi i é 
se-camner, tien antanes hére náven hínali Eruo, 
an sámelte savie esseryasse; ar anelte nóne, lá 
sercenen hya hrávenen hya nero thelmanen, mal 
Erunen. 

Ar i Quetta ahyane mir hráve ar marne imíca me, 
ar cennelme alcarerya, taite alcar ya ernóna 
yondo same ataryallo; ar anes quanta Erulisseo ar 
nanwiéno. Yoháno vettane pa se, é etyámes: 
"Nér sina ná i quén pa ye quenten: Ye túle ca 
ni ná sí opo ni, pan enges nó ni." An camnelme 
illi et quantieryallo, lisse or lisse. An i thanye 
náne antaina ter Móses, mal i lisse ar i nanwie 
túler ter Yésus Hristo. Eru úquen oi ecénie; i 
ernóna Yondo ye ea i Ataro súmasse acárie se 
sinwa. 

Si ná Yoháno vette íre i Yúrar mentaner 
airimóli ar Levindeli Yerúsalemello cethien se: 
"Man nalye?" Ar etequentanes ar ua lalane, mal 
etequentane: "Uan i Hristo." Ar centheltes: "Tá 
mana? Ma nalye Elía?" Ar eques: "Uan." "Ma nalye 
i Erutercáno?" Ar hanquentes: "Lá!" Etta 
quentelte senna: "Man nalye? Lava men same 
hanquenta in mentaner me. Mana quetil pa immo?" 
Eques: "Nanye óma yámala i erumasse: Cara i 
Héruo malle téra! ; tambe Yesaia i Erutercáno 
quente." I mentainar náner i Farisaron. Ar 
centhelte ar quenter senna: "Tá mana i casta 
yanen tumyal, qui umilye i Hristo hya Elía hya i 
Erutercáno?" Yoháno hanquente ar eque: "Inye 
tumya nennen; endeldasse quén tára ye lé uar 
ista, ye túla ca ni, mal inye ui valda lehtien i 
latta hyapatyo." Nati sine martaner Vetaniasse 
Yordan pella, yasse tumyane Yoháno. 

I hilyala auresse cennes Yésus túla senna, ar 
eques: "Ela Eruo Eule ye mapa oa i mardo úcare! 
Sé ná i quén pa ye quenten: Yé! Túla nér ye 
sí ná opo ni, an nó ni enges. Inye ua sinte se, 
mal túlen tumyala nennen i sé umne apantaina 
Israélen." Yoháno yando vettane, quétala: 
"Cennen i Faire túla undu et menello ve cucua, ar 
lemyanes sesse. Ar inye ua sinte se, mal ye 
ni-mentane tumien nennen quente ninna: I quén 
yenna cenuval i Faire túla undu ve cucua, sé ná 
ye tumya Aire Feanen. Ar inye ecénie sa, ar 
evettien i sé ná i Eruion." 

I hilyala auresse ata tarne Yoháno as atta 
hildoryaron, ar cénala Yésus vantea eques: "Ela 
Eruo Eule!" Ar i hildo atta hlasset se quéta, ar 
hilyanette Yésus. Mal Yésus querne immo ar cenne 
tú hilyea, ar quentes túna: "Mana cesteaste?" 
Tú quentet senna: "Ravi" ; ya tea Peantar ; 
"masse máral?" Eques túna: "Tula ar cena!" Etta 
túlette ar cennet i nóme yasse marnes, ar 
lemyanette óse aure yanasse. Náne os i quainea 
lúme. Andréas, hánorya Símon Péter, náne 
quén i hildo atto yet hlasset ya quente Yoháno 
ar hilyanet Yésus. Sé hirne minyave véra 
hánorya, Símon, ar eque senna: "Ihíriemme 
Messías" ; ya tea Hristo. Se-tulyanes Yésunna. 
Íre Yésus se-cenne eques: "Elye ná Símon 
Yohannion. Elye nauva estaina Céfas" ; ya tea 
Péter [ = Ondo]. 

I hilyala auresse mernes mene Alileanna. Yésus 
hirne Filip ar quente senna: "Áni hilya!" Filip 
náne Vetsairallo, i osto Andreas ar Pétero. 
Filip hirne Natanael ar quente senna: "Ihírielme 
i quén pa ye Móses i thanyesse ar i Erutercánor 
tencer: Yésus Yosefion Nasaretello." Mal eque 
senna Natanael: "Ma aiqua mára pole tule 
Nasaretello?" Yésus cenne Natanael túla senna ar 
quente pa se: "Ela nanwa Israelinde, yesse lá ea 
vartie!" Eque senna Natanael: "Manen elye ista 
ní?" Yésus hanquente ar eque: "Nó Filip yalde 
lye, íre engel nu i relyávalda, lye-cennen." 
Natanael hanquente senna: "Ravi, elye ná i 
Eruion, elye ná i Aran Israélo!" Yésus 
hanquente ar eque: "Pan anyárien lyen i cennen 
lye nu i relyávalda savil? Cenuval natali túre 
lá ta." Ar eques téna: "Násie, násie quetin 
lenna: Cenuvalde menel latyaina ar Eruo valar 
ména amba ar undu i Atanyondosse." 

RANTA 

I neldea auresse enge veryanwe Cánasse Alileo, ar 
Yésuo amil náne tasse. Yando Yésus ar hildoryar 
náner nahamne i veryanwenna. 

Íre ualte sáme amba limpe Yésuo amil quente 
senna: "Pénalte limpe." Mal eque senna Yésus: 
"Nís, mana samin asetye? Lúmenya en ua utúlie." 
Amillerya quente innar veuyaner: "Á care aiqua ya 
quetis lenna!" Tarner tasse calpar enque, ve i 
thanyer sovalleo Yúraron; ilya calpa polde mapa 
lestar atta hya nelde. Eque téna Yésus: "Quata i 
calpar nennen!" Ar quanteltet penquante. Ar eques 
téna: "Á calpa sallo ar ása mapa i 
merenturenna!" Sie nampeltes. Mal íre i merentur 
tyáve i nén, ya náne vistaina mir limpe, mal ua 
sinte yallo túles ; ómu i veuyaner sinter ; i 
merentur yalde i ender ar eque senna: "Ilya hyana 
nér etepanya minyave i mára limpe, ar íre queni 
nar limpunque, i faica. Elye asátie i mára limpe 
tenna sí." Yésus carne si Cánasse Alileo ve i 
yesta tannaryaron ar apantane alcarerya, ar 
hildoryar sáver sesse. 

Epeta sé ar amillerya ar hánoryar ar hildoryar 
lender undu Capernaumenna, mal ualte lemyane tasse 
ter rimbe aureli. 

Sí Yúraron Lahtie né hare, ar Yésus lende amba 
Yerúsalemenna. Ar hirnes i cordasse i vancer 
mundor ar mámar ar cucuar ar i quaptandor 
hammaltassen. Apa carie falampa rappalíva, 
hanteset illi etsenna as i mámar ar mundor; 
etulyanes i tyelpemittar i quaptandoiva ar 
nuquerne i sarnor. Ar innar vancer cucuar eques: 
"Á mapa nati sine oa sio! Áva care i coa 
Atarinyava coa mancaleo!" Hildoryar enyalder i ná 
técina: "I uryala felme coalyan matuva ni." 

Tá i Yúrar quenter senna: "Mana i tanna ya 
tanuval men, pan caril nati sine?" Yésus 
hanquente ar eque: "Nancara corda sina, ar 
auressen nelde enortuvanyes." Etta i Yúrar 
quenter: "Corda sina náne carastaina ter loar 
enque canaquean, ar elye enortuva sá auressen 
nelde?" Mal sé carampe pa i corda hroaryava. Sie, 
apa anes ortaina et qualinillon, hildoryar 
enyalder i quentes si, ar sávelte ya quete i 
Tehtele ar i quetta ya Yésus quente. 

Mal íre enges Yerúsalemesse i Lahtiesse, i 
atharesse, rimbali sáver esseryasse, pan cennelte 
i tannar yar carnes. Ono Yésus immo ua pantane 
endarya tien, pan sinteset illi, ar pan uas sáme 
maure i aiquen vettumne pa atan, an sé sinte ya 
enge i atande. 

RANTA 

Enge nér i Farisaron; esserya náne Nicorémus, 
turco Yúraron. Nér sina túle senna i lómisse 
ar eque senna: "Ravi, istalme i elye ná peantar 
túlienwa Erullo, an ea úquen ye pole care tannar 
sine qui Eru ui óse." Yésus hanquente ar eque 
senna: "Násie, násie quetin lyenna, qui aiquen 
ui ennóna, uas pole cene Eruo aranie." Eque senna 
Nicorémus: "Manen quén pole náve nóna íre 
náse yára? Ma polis nanwene amilleryo mónanna 
náven nóna ata?" Yésus hanquente: "Násie, 
násie quetin lyenna, qui aiquen ui nóna nennen 
ar fairenen, uas pole tule mir Eruo aranie. Ya ná 
nóna hrávenen hráve ná, ar ya ná nóna 
fairenen faire ná. Áva fele elmenda pan quenten 
lyenna: Mauya len náve ennóna. I súre ná 
hlápula yasse meris, ar hlaril lammarya, mal ual 
ista yallo tulis hya yanna lelyas. Sie ná ilquen 
ye ná nóna i fairenen." 

Nicorémus hanquente ar eque senna: "Manen nati 
sine polir marta?" Yésus hanquente ar eque senna: 
"Ma elye ná peantar Israélo ar ual ista nati 
sine? Násie, násie quetin lyenna, ya istalme 
quetilme ar ya ecénielme vettalme, mal lé uar 
came vettielma. Qui anyárien len pa i nati cemeno 
ar ualde save, manen savuvalde qui nyarin len pa i 
nati menelo? Ente, úquen eménie amba menelenna 
hequa ye utúlie undu menello, i Atanyondo. Ar 
tambe Móses ortane i leuca i erumasse, sie mauya 
i Atanyondon náve ortaina, i ilquen ye save sesse 
samuva oira coivie. 

An Eru emélie i mar tenna antie ernóna Yondorya, 
i ilquen ye save sesse lá nauva nancarna, mal 
samuva oira coivie. An Eru mentane Yondorya, lá i 
namumnes i mar, mal i umne i mar rehtaina sénen. 
Ye save sesse lá nauva námina. Ye ua save anaie 
námina yando sí, pan uas asávie mí esse i 
ernóna Eruiono. Ar si ná i námie, i utúlie i 
cala mir i mar, mal Atani méler i mornie or i 
cala, an cardaltar nar ulce. An ye care thaure 
nati yelta i cala ar ua mere tule i calanna, i 
cardaryar lá nauvar naityane. Mal ye é care ya 
ná nanwa tule i calanna, i nauva apantaina i 
cardaryar nar cárine Erusse." 

Apa nati sine Yésus ar hildoryar lender i Yúrea 
ménanna, ar tasse lemyanes aselte ar tumyane. 
Yoháno tumyane Ainonde, hare Salimenna, pan enge 
úve nenwa tasse, ar queni túler ar náner 
tumyaine, an Yoháno en úme hátina mir mando. 

Tá enge costie imbi Yohanneo hildor as Yúra pa 
sovalle. Ar túlelte Yohannenna ar quenter senna: 
"Ravi, i nér ye enge aselye han Yordan, pa ye 
vettanel, yé! sé tumyea ar illi ménar senna." 
Yoháno hanquente ar eque: "Atan ua pole came erya 
nat qui ta ui antaina sen menello. Lé inde vettar 
nin i quenten: Inye ui i Hristo, mal nanye 
mentaina opo sé. Ye same i indis i ender ná. Mal 
i endero meldo, íre taris hlárala se, same túra 
alasse íre hlaris i endero óma. Sie sina 
alassenya ná quanta. Sé aláluva, mal inye 
fifíruva." 

Ye tule táriello ea or ilye exi. Ye ná cemeno 
cemello ná, ar quetis pa i nati cemeno. Ye tule 
menello ea or ilye exi. Ya ecénies ar ahláries, 
pa ta vettas, mal úquen came vettierya. Ye 
acámie vettierya apánie lihtarya i voronwesse 
Eruo. An ye Eru mentane quete Eruo quetier, an uas 
anta i Faire lestanen. I Atar mele i Yondo ar 
ánie ilye nati máryanna. Ye save i Yondosse same 
oira coivie; ye ua care ve i Yondo quete ua cenuva 
coivie, mal Eruo rúthe lemya sesse. 

RANTA 

Íre i Heru sinte i náner i Farisar hlárienwe i 
Yésus carne ar tumyane hildoli rimbe lá i hildor 
Yohanneo ; ómu Yésus ua tumyane, mal hildoryar 
carner ; oantes Yúreallo ar lende ata Alileanna. 
Mal mauyane sen lelya ter Samária. Etta túles 
ostonna Samário estaina Sícar, hare i restanna 
ya Yácov antane Yósef yondoryan. Tasse enge 
Yácovo ehtele. Sie Yésus, lumba i lendanen, 
hamne undu ara i ehtele. I lúme náne os i 
enquea. 

Nís Samáriallo túle calpien. Yésus quente 
senna: "Ánin anta yulda." An hildoryar náner 
autienwe mir i osto homancien matso. Etta i nís 
Samáriallo quente senna: "Manen elye, ye ná 
Yúra, arca yulda nillo ye ná Samárea nís?" An 
Yúrar ar Samárear samir munta uo. Yésus 
hanquente ar eque senna: "Qui sintel Eruo anna ar 
nasse yeo quéta lyenna: Ánin anta yulda, elye 
arcane sello, ar antanes lyen coirea nén." 

Eques senna: "Heru, ual same calpa, ar i tampo ná 
núra. Mallo, tá, samil i coirea nén? Lau elye 
ná túra lá Yácov aterelma, ye antane men i 
tampo ar ye immo sunce sallo as yondoryar ar 
celvaryar?" Yésus hanquente ar eque senna: 
"Ilquen ye suce nén sino nauva soica ata. Aiquen 
ye suce i neno ya inye antuva sen laume nauva 
soica, mal i nén ya inye antuva sen nauva sesse 
ehtele nenwa ya orta amba mir oira coivie." I nís 
quente senna: "Heru, ánin anta nén sina, i lá 
nauvan soica ar lá mauyuva nin tule sinomenna 
calpien." 

Eques senna: "Mena, yala verulya ar tula sir!" I 
nís hanquente ar eque: "Uan same veru." Eque 
senna Yésus: "Quentel mai: Veru uan same. An 
asámiel veruvi lempe, ar ye samil sí ui lyenya 
veru. Pa nat sina quentel i nanwie." I nís quente 
senna: "Heru, cenin i elye Erutercáno ná. 
Atarilmar tyerner oron sinasse, mal lé quetir i 
Yerúsalem ná i vanima nóme tyerien." Eque senna 
Yésus: "Sava quetienya, nís: I lúme túla yasse 
ualde tyeruva i Atar var oron sinasse var 
Yerúsalemesse. Lé tyerir ya ualde ista; elme 
tyerir ya istalme, an rehtie tule Yúrallon. Mal i 
lúme túla, ar eas sí, yasse i nanwe tyerindor 
tyeruvar i Atar fairenen ar nanwiénen, an taiti 
tyerindor i Atar cesta. Eru faire ná, ar mauya in 
se-tyerir tyere fairenen ar nanwiénen." I nís 
quente senna: "Istan i túla Messías, ye ná 
estaina Hristo. Quiquie sé tuluva, nyaruvas men 
ilqua." Eque senna Yésus: "Inye ye quéta aselye 
ná sé." 

Sí hildoryar nanwenner, ar engelte elmendasse pan 
carampes as nís; ananta úquen quente: "Mana 
cesteal?" hya "Mana i casta yanen quétal óse?" 
Sie i nís hehtane calparya ar oante mir i osto ar 
quente i queninnar: "Tula sir, cena nér ye 
anyárie nin ilqua ya acárien! Cé sé ná i 
Hristo?" Lendelte et i ostollo ar túler senna. 

I imya lúmesse i hildor hortaner se, quétala: 
"Ravi, mata." Mal sé quente téna: "Samin matso 
matien ya lé uar ista." Etta i hildor quenter, 
quén i exenna: "Ma aiquen tulune senna aiqua 
matien?" Eque téna Yésus: "Matsonya ná i inye 
care i indóme yeo ni-mentane ar telya molierya. 
Ma ualde quete i ear en astar canta nó i yávie 
tule? Yé! Quetin lenna: Á orta henduldat ar á 
yéta i restar, i nalte ninqui comien i yávie. 
Yando sí i rerindo cáma paityalerya ar comyea 
yáve oira coivien, i polit i cerihtando ar i 
rerindo same alasse uo. An sís eques sina nanwa 
ná: Quén erérie ar exe cirihtea. Inye mentane 
le cirihtien ya ualde omólie. Exeli omólier, ar 
lé utúlier mir molielta." 

Ar sana ostosse rimbali i Samárearon sáver sesse 
quettanen i nisso ye vettane: "Nyarnes nin ilqua 
ya carnen." Etta, ire i Samárear túler senna, 
arcanelte sello lemie aselte; ar lemyanes tasse 
ré attasse. Ar an rimbali sáver yanen quentes, 
ar quentelte i nissenna: "Ualme ambe save lyenya 
quetiénen, an imme ahlárielmes, ar istalme i ná 
nér sina nanwave i rehtando i mardo." 

Apa i aure atta oantes talo Alileanna. Mal Yésus 
immo vettane i véra nómeryasse Erutercáno ua 
same laitie. Sie, íre túles Alileanna, i queni 
Alileo camner se, pan anelte cénienwe ilye i nati 
yar carnes Yerúsalemesse i atharesse, an yando 
té lender i atharenna. 

Sie túles ata Cánanna Alileo, yasse vistanes i 
nén mir limpe. Ar enge arandur yeo yondo náne 
hlaiwa Capernaumesse. Íre nér sina hlasse i 
Yésus náne túlienwa et Yúreallo mir Alilea, 
lendes senna ar arcane sello i tulumnes undu 
nestien yondorya, an anes hare qualmenna. Mal 
Yésus quente senna: "Qui ualde cene tannar ar 
elmendar, laume savilde." I arandur quente senna: 
"Heru, tula undu nó seldonya quale." Eque senna 
Yésus: "Mena! Yondolya ná coirea." I nér sáve 
i quetta ya Yésus quente senna ar oante. Mal íre 
enges en i mallesse mólyar se-veldaner nyarien i 
yondorya náne coirea. Etta centheset pa i lúme 
ya anes ambe alwa. Ar quentelte senna: "Noa, i 
otsea lúmesse, i úre váne sello." Sie i atar 
sinte i martanes i imya lúmesse ya Yésus quente 
senna: "Yondolya ná coirea." Ar sé ar quanda 
nosserya sáver. Ta né i attea tanna ya Yésus 
carne, íre túles et Yúreallo mir Alilea. 

RANTA 

Apa nati sine enge athar Yúraron, ar Yésus lende 
amba Yerúsalemenna. Yerúsalemesse ea ailin 
estaina Heveryasse Vetsátha, arwa otarmiéron 
lempe. Mi tai rimbe caine: hlaiwali, lombali, 
úlévimáli ar hessali, lartala coiren i nenwa. 
An lúllo lúnna Héru vala túle undu mir i 
ailin, tyárala coire i nenwa, ar aiquen ye lende 
minya mir i ailin apa i tarastie i nenwa náne 
nestaina ilya nostaleo hlíveva ya sámes. Mal 
enge tasse nér sámienwa hlíverya loassen tolto 
nelequean. Cénala nér sina caitea tasse, ar 
istala i nollo anes hlaiwa anda lúmesse, Yésus 
quente senna: "Ma meril mále?" I hlaiwa nér 
hanquente senna: "Heru, uan same nér panien ni i 
ailinde íre i nén tarastaina ná, ar íre inye 
túla, exe lelya undu nó ni." Yésus quente 
senna: "Á orta, á mapa amba caimalya ar á 
vanta!" Ar mí imya lú i nér camne mále, ar 
ortanes caimarya ar yestane vanta. 

Mal sana aure náne sendare. Etta i Yúrar quenter 
i nestaina nerenna: "Si ná sendare; colie i caima 
ui lávina lyen." Mal hanquentes téna: "Ye 
nin-antane mále, sé quente ninna: Á mapa amba 
caimalya ar á vanta." Quentelte senna: "Man ná i 
nér ye quente lyenna, Ása mapa amba ar á vanta 
; ?" Mal i nestaina nér ua sinte man anes, an 
Yésus náne autienwa, pan enge thanga i nómesse. 

Apa nati sine Yésus se-hirne i cordasse ar quente 
senna: "Cena, sí samil mále. Áva úcare ambe, i 
ua martuva lyen ambe ulca nat." I nér oante ar 
nyarne i Yúrain i náne Yésus ye antane sen 
mále. Ar sina castanen i Yúrar roitaner Yésus, 
pan carnes nati sine i sendaresse. Mal hanquentes 
téna: "Atarinya mole tenna sí, ar sie inye 
móla." Sina castanen i Yúrar merner en ambe 
nahta se, an lá rie rances i sendare, mal yando 
estanes Eru véra atarya, cárala immo ve Eru. 

Etta Yésus hanquente ar eque téna: "Násie, 
násie quetin lenna, i Yondo ua pole care erya nat 
immonen, mal rie ya cenis i Atar cára. An aiqua 
ya sé care, ta i Yondo yando care i imya lénen. 
An i Atar mele i Yondo ar tana sen ilqua ya sé 
care, ar sen-tanuvas cardali túre lá sine, i 
nauvalde elmendasse. An tambe i Atar orta qualini 
ar care te coirie, sie yando i Yondo care i meris 
coirie. An i Atar ua name aiquen, mal ánies ilya 
namie i Yondon, i illi laituvar i Yondo ve 
laitalte i Atar. Ye ua laita i Yondo ua laita i 
Atar ye mentane se. Násie, násie quetin lenna: 
Ye hlare quettanya ar save yesse ni-mentane same 
oira coivie, ar uas tule namienna, mal oantie 
ngurullo coivienna. 

Násie, násie quetin lenna: I lúme túla, ar eas 
sí, íre qualini hlaruvar i Eruiono óma, ar i 
hlarir tuluvar coivienna. An tambe i Atar same 
coivie immosse, sie ánies i Yondon samie coivie 
immosse. Ar ánies sen hére namiéva, pan 
Atanyondo náse. Áva fele elmenda pa si, pan i 
lúme túla yasse illi i ear i noirissen hlaruvar 
ómarya ar ettuluvar, i carner máre nati 
enortiesse coivienna, mal i carner thaure nati 
enortiesse namiéno. Uan pole care erya nat 
immonen; ve hlarin namin, ar námienya faila ná, 
an uan cesta véra thelmanya, mal i thelma yeo 
mentane ni. 

Qui inye vetta pa immo, vettienya ui nanwa. Ea exe 
ye vetta pa ni, ar istan i vettierya pa ni ná 
nanwa. Lé mentaner quelli Yohannenna, ar sé 
evettie pa i nanwie. Inye ua came atano vettie, 
mal quetin nati sine i cé nauvalde rehtaine. Sana 
nér náne uryala ar caltala calma, ar ter lúme 
mernelte alasta calaryasse. Mal inye same i vettie 
ya ná túra lá Yohanneo, an i cardar yar ánie 
nin Atarinya telien ; i cardar yar inye cára ; 
sane cardar vettar pa ni i Atarinya mentane ni. 
Ente, i Atar ye ni-mentane, sé evettie pa ni. 
Ualde ahlárie ómarya hya ecénie cantarya, ar 
ualde same quettarya lemyala lesse. An ye 
mentanes, sesse ualde save. 

Cethilde i tehteler, pan sanalde i tainen 
samuvalde oira coivie, ar tai nar yar vettar pa 
ní. Ananta ualde mere tule ninna, i samuvalde 
coivie. Uan mere came alcar atanillon, mal istan 
pa lé i ualde same melme Eruva lesse. Inye 
utúlie i essenen Atarinyo, mal ualde came ni. Qui 
exe tule véra esseryanen, camuvalde sé. Manen 
polilde save, íre camilde alcar quén i exello 
mal uar cesta i alcar ya tule i erya Ainollo? Áva 
sana i ulquetuvan le epe i Atar. Ye le-ulquete ná 
Móses, yesse apánielde estelelda. An qui 
sávelde Móseo quetie sávelde ninya, an sé 
tence pa ni. Mal qui ualde save tecieryar, manen 
savuvalde ninye quetier?" 

RANTA 

Apa nati sine Yésus oante langala i Ear Alileo, 
hya Ear Tiverias. Mal haura thanga se-hilyane, pan 
cennelte i tannar yar carnes i hlaiwassen. Tá 
Yésus lende amba mir oron, ar tasse hamnes undu 
as hildoryar. Sí i Lahtie, i athar Yúraron, 
náne hare. 

Íre Yésus ortane henyat ar cenne haura thanga 
túla senna, quentes Filipenna: "Masse 
hómancuvalve massali i sine lertuvar mate?" Mal 
si quentes tyastien se, an sé sinte ya carumnes. 
Filip hanquente senna: "Lenári tuxa atta uar 
fárie massain faryala tien, i ilya quén camuva 
pitya mitta." Quén i hildoron, Andréas i háno 
Símon Pétero, quente senna: "Ea sís pitya seldo 
arwa massaron findoriva lempe ar hala atto. Mal 
mana tai ta rimbe quenin?" 

Eque Yésus: "Á tyare i atani hame undu." Enge 
olya salque i nómesse. Etta i atani hamner undu, 
nóte os húmi lempe. Tá Yésus nampe i massar 
ar, apa antie hantale, etsanteset i hámala 
queninnar, ar sie yando i halar, ilya ya mernelte. 
Mal apa anelte quátine eques hildoryannar: "Á 
comya i hehtaine mittar, i munta nauva vanwa." 
Etta comyaneltet, ar quantelte vircolcar yunque 
mittalínen i massaron findoriva lempe ; i lembar 
hehtaine lo i mátienwe queni. 

Sie, íre i atani cenner i tannar yar carnes, 
quentelte: "Nér sina nanwave ná i Erutercáno ye 
tulumne mir i mar." Etta Yésus, istala i sí 
tulumnelte ar mapumneltes carien se aran, oante 
mir i oron, sé erinqua. 

Íre thinye túle, hildoryar lender undu i 
earenna, ar apa menie mir lunte anelte lelyala 
olla ear Capernaumenna. Mal sí enge mornie, ar 
Yésus ena úme túlienwa téna. Ente, i ear 
amoronte, pan polda súre náne hlápula. Mal íre 
anelte círienwe os restandier lempe yúquean hya 
nelequean, cennelte Yésus vantea i earesse ar 
túla hare i luntenna, ar runcelte. Mal eques 
téna: "Inye ná; áva ruce!" Etta anelte mérala 
camitas mir i lunte, ar mí imya lú i lunte enge 
ara i nór yanna névelte lelya. 

I hilyala auresse i thanga ya tarne i hyana 
fárasse i earo cenner i ua enge tasse lunte. 
Anelte cénienwe i ua enge hyana lunte hequa i er, 
ar i Yésus ua oante sánen as hildoryar, mal 
hildoryar erinque náner autienwe. Mal lunteli 
Tiveriasello túler i nómenna yasse mantelte i 
massa apa i Heru antane hantale. Etta, íre i 
thanga cenne i uar enge tasse var Yésus var 
hildoryar, mennelte mir lunteltar ar lender 
Capernaumenna cestien Yésus. 

Íre hirneltes han i ear maquentelte senna: "Ravi, 
mana i lú yasse túlel sir?" Yésus hanquente 
téna ar eque: "Násie, násie quetin lenna, 
cestealden, lá pan cennelde tannali, mal pan 
mantelde i massaron ar náner quátine. Mola, lá 
i matson ya autuva, mal i matson ya lemya oira 
coivien, ya i Atanyondo antuva len; an sesse i 
Atar, Eru, apánie lihtarya." 

Etta quentelte senna: "Mana caruvalme carien 
molierya Eru?" Yésus hanquente ar eque téna: "Si 
molierya Eru ná, i savuvalde yesse sé mentane." 
Etta quentelte senna: "Mana, tá, cáral ve tanna, 
i cenuvalmes ar savuvalme lyesse? Mana cáral? 
Atarilmar manter i mán i erumasse, ve ná 
técina: Antanes tien massa menello matien." Etta 
Yésus quente téna: "Násie, násie quetin lenna: 
Móses ua antane len i massa menello, mal Atarinya 
é anta len i nanwa massa menello. An Eruo massa 
ná ye tule undu menello ar anta cala i marden." 
Etta quentelte senna: "Heru, illume ámen anta 
massa sina!" 

Eque téna Yésus: "Inye ná i massa coiviéva. Ye 
tule ninna laume oi nauva maita, ar ye save nisse 
laume oi nauva soica. Mal equétien lenna: 
ecénielden, ananta ualde save. Ilquen ye i Atar 
nin-anta tuluva ninna, ar ye tule ninna laume 
hatuvan etsenna, pan utúlien undu menello carien, 
lá ninya indóme, mal i indóme yeo mentane ni. 
Si ná i indóme yeo mentane ni, i munta nauva nin 
vanwa ilyo ya ánies nin, mal enortuvanyes i 
métima auresse. An si ná Atarinyo indóme, i 
ilquen ye cene i Yondo ar save sesse samuva oira 
coivie, ar enortuvanyes i métima auresse." 

Tá i Yúrar nurruner senna pan quentes: "Inye ná 
i massa ya túle undu menello." Ar quentelte: "Ma 
nér sina ua Yésus Yosefion, yeo atar ar amil 
istalve? Manen lertas quete: Utúlien undu menello 
; ?" Yésus hanquente ar eque téna: "Áva na 
nurrula mici inde. Úquen pole tule ninna qui i 
Atar ye ni-mentane ua tuce se, ar inye 
enortuvanyes i métima auresse. An ná técina mí 
Erutercánor: Ar illi mici te nauvar peantaine lo 
i Héru. Ilquen ye ahlárie i Atarello ar apárie 
tule ninna. Lá i aiquen ecénie i Atar, hequa ye 
ná Erullo: sé ecénie i Atar. Násie, násie 
quetin lenna: Ye save same oira coivie. 

Inye ná i massa coiviéva. Atarildar manter i i 
erumesse, ananta quallelte. Si ná i massa ya tule 
undu menello, i aiquen pole mate sallo ar ua 
quale. Inye ná i coirea massa ya tule undu 
menello; qui aiquen mate sina masso nauvas coirea 
tennoio. Ar i massa ya inye antuva ná hrávenya i 
mardo coivien." 

Etta i Yúrar costaner quén as i exe, quétala: 
"Manen nér sina pole anta ven hráverya matien?" 
Sie Yésus quente téna: "Násie, násie quetin 
lenna, qui ualde mate i Atanyondo hráve ar suce 
sercerya, ualde same coivie indesse. Ye mate 
hrávenya ar suce sercenya same oira coivie, ar 
enortuvanyes i métima auresse. An ninya hráve 
ná nanwa matso, ar ninya serce ná nanwa yulda. 
Ye mate hrávenya ar suce sercenya lemya nisse, ar 
ní sesse. Tambe i coirea Atar ni-mentane ar samin 
coivie i Atarnen, sie yando ye mate ní samuva 
coivie inyenen. Si ná i massa ya túle undu 
menello, lá ve ta ya atarildar manter ananta 
qualler. Ye mate massa sina nauva coirea tennoio." 
Nati sine quentes íre peantanes yomencoasse 
Capernaumesse. 

Etta rimbali hildoryaron, íre hlasselte si, 
quenter: "Quetie sina hranga ná; man pole lasta 
sanna?" Mal Yésus, istala immonen i hildoryar 
nurruner pa si, quente téna: "Ma si le-tyare 
lanta? Mana, tá, qui cenuvalde i Atanyondo ortea 
yanna enges yá? I faire ná ya anta coivie; i 
hráve care munta athea. I quetier yar inye 
equétie lenna nar faire ar nar coivie. Mal ear 
mici le quelli i uar save." An i yestallo Yésus 
sinte i uar sáve ar man né i quén ye vartumne 
se. Ar eques: "Sina castanen equétien lenna: 
Úquen pole tule ninna qui ta ui antaina sen lo i 
Atar." 

Epeta rimbali hildoryaron oanter i natinnar ca te 
ar uar merne vanta óse ambe. Etta Yésus quente i 
yunquenna: "Ma ualde mere auta, yando lé?" Símon 
Péter hanquente senna: "Heru, ana man menuvalme? 
Elye same quetier oira coiviéva, ar asávielme ar 
istalme i elye ná Eruo Aire." Yésus hanquente 
téna: "Ma uan icílie lé yunque? Ar mici lé 
quén arauco ná!" Carampes pa Yúras, yondorya 
Símon Iscáriot. An nér sina, quén i yunqueo, 
vartumne se. 

RANTA 

Ar apa nati sine Yésus vantane Alileasse, an uas 
merne vanta Yúreasse, pan i Yúrar cestaner nahta 
se. Mal i athar Yúraron, i Meren Lassemárion, 
náne hare. Etta hánoryar quenter senna: "Á auta 
silo ar mena mir Yúrea, i yando hildotyar cenuvar 
i cardar yar caritye! An úquen care aiqua nuldave 
qui cestas náve sinwa. Qui caritye nati sine, á 
apanta immo i marden!" An hánoryar uar sáve 
sesse. Etta Yésus quente téna: "Lúmenya en ua 
utúlie, mal lén i lúme illume manwa ná. I mar 
ua pole yelta lé, mal yeltas ní, an vettan pa sa 
i cardaryar nar ulce. Alde lelya amba i atharenna! 
Inye ua lelya amba athar sinanna, an lúmenya en 
ua utúlie." Apa quetie téna nati sine lemyanes 
Alileasse. 

Mal apa hánoryar lender i atharenna, yando sé 
lende amba, lá pantave, mal nuldave. Etta i 
Yúrar cestaner se i atharesse ar quenter: "Masse 
ná sana nér?" Ar enge olya nurrule pa sé imíca 
i thangar. Quelli quenter: "Náse mane nér." 
Exeli quenter: "Uas, mal tyaris i thanga ranya!" 
Ve hanyaina, úquen carampe pantave pa sé, an 
runcelte i Yúrallon. 

Íre perta i atharo náne autienwa, Yésus lende 
amba mir i corda ar peantane. Etta i Yúrar enger 
elmendasse, quétala: "Manen nér sina ista i 
Tehteler íre uas apárie ngóle?" Yésus etta 
hanquente téna ar eque: "Ya peantan ui ninya, mal 
ná yeva ni-mentane. Qui aiquen mere care 
indómerya, istuvas pa i peantie qui nas Erullo 
hya qui quetin et immollo. Ye quete et immollo 
cestea véra alcarerya; mal ye cesta i alcar i 
queno ye se-mentane, sé thanda ná, ar lá ea 
úfailie sesse. Ma Móses ua antane len i thanye? 
Mal úquen mici le care ve i thanye quete. Mana i 
casta yanen cestealde nahta ni?" I thanga 
hanquente: "Nalye haryaina lo rauco! Man cestea 
nahta lye?" Yésus hanquente ar eque téna: "Erya 
carda carnen, ar lé enger illi elmendasse. Sina 
castanen Móses antane len i oscirie ; lá i nas 
Mósello, mal i atarillon ; ar oscirilde atan 
sendaresse. Qui atan came oscirie i sendaresse, i 
Móseo thanye lá nauva rácina, ma nalde rúthie 
nin pan antanen ilvana mále atanen i sendaresse? 
Áva name ve cenilde, mal nama failie!" 

Etta quelli Yerúsalemello quenter: "Ma sé ui i 
quén ye cestealte nahta? Ar yé! pantave quétas, 
ar quetilte munta senna. Lau i turcor nanwave 
ihírier i náse i Hristo? Mal istalve yallo quén 
sina ná. Íre Messías tuluva, úquen istuva 
yallo náse." 

Etta Yésus, íre peantanes i cordasse, etyáme ar 
quente: "Ní istalde, yando istalde yallo nanye. 
Lá utúlien immonen, mal ye ni-mentane thanda 
ná, sé ye lé uar ista. Inye ista se, an sello 
tulin, ar sé mentane ni." Tá névelte mapa se, 
mal úquen panyane márya sesse, an lúmerya en 
úme túlienwa. Mal rimbali i thango sáver sesse 
ar quenter: "Íre i Hristo tuluva, lau caruvas 
cardar rimbe lá yar acárie nér sina?" 

I Farisar hlasser i thanga nurrua nati sine pa se, 
ar i hére airimor ar i Farisar mentaner cánoli 
se-mapien. Etta eque Yésus: "En euvan aselde 
thinta lúme, nó autuvan yenna ni-mentane. 
Cestuvalden, mal ualde hiruva ni, ar yanna ean lé 
uar poluva tule." Etta i Yúrar quenter mici inte: 
"Manna nér sina autuva, i elve uar hiruva se? Lau 
autuvas innar nar vintaine mici Hellenyar, 
peantien Hellenyar? Mana tea quetie sina ya 
quentes: Cestuvalden, mal ualde hiruva ni, ar 
yanna ean lé uar poluva tule ; ?" 

Mal i métima auresse, i túra aure i atharo, 
Yésus oronte ar etyáme, quétala: "Qui aiquen 
soica ná, lava sen tule ninna sucien! Ye save 
nisse, et ammitya rantaryallo ulyuvar celuméli 
coirea nenwa, ve i Tehtele equétie." Mal si 
quentes pa i faire ya camumner i sáver sesse. An 
ena lá enge faire, an Yésus en úme alcaryaina. 
Etta quelli i thango i hlasser quettar sine 
quenter: "Quén sina é ná i Erutercáno."Exeli 
quenter: "Si ná i Hristo." Mal enger i quenter: 
"Lau i Hristo tule Alileallo? Ma i Tehtele ua 
quete i tule i Hristo i erdo Laviro, ar 
Vet-Lehemello, i masto yasse enge Lavir?" Etta 
enge thanca pa se i thangasse. Mal quelli mici te 
merner mapatas, mal úquen panyane mát sesse. 

Etta i cánor nanwenner i hére airimonnar ar 
Farisannar, ar té quenter téna: "Manen ualde 
túlua se aselde?" I cánor hanquenter: "Atan ua 
oi acarpie sie." I Farisar etta hanquenter: "Lau 
yando lé nar útulyaine? Ma aiquen imíca i 
turcor hya Farisar asávie sesse? Mal thanga sina 
ya ua ista i thanye, té nar húne!" 

Nicorémus, quén imíca te ye náne túlienwa 
senna yá, quente téna: "Lau thanyelva name nér 
qui mo ua minyave ánie sen hlarie ar ista ya 
acáries?" Hanquentelte senna: "Ma yando elye 
Alileallo ná? Cetha ar cena i lá nauva 
Erutercáno ortaina et Alileallo." Tá oantelte, 
ilquen maryanna. 

RANTA 

Mal Yésus lende Orontenna Milpioron. Árasse 
nanwennes i cordanna, ar i quanda lie túle senna, 
ar hamnes undu ar peantane tien. Mal i ingolmor ar 
i Farisar tuluner senna nís mapaina úpuhtiesse. 
Panyala se endeltasse quentelte Yésunna: 
"Peantar, nís sina anaie mapaina i cardasse 
úpuhtiéva. I thanyesse Móses canne i saryuvalme 
taiti nissi. Mana, tá, elye quete?" Quentelte si 
tyastien se, i samumnes nat yanen ence tien 
ulquete se. Mal luhtanes undu ar tence i talamesse 
leperyanen. Íre maquentelte senna voronwiénen, 
orontes ar eque tien: "Lava yen ná pen úcare 
hate senna i minya sar!" Ar ata luhtala undu 
tences i talamesse. Mal i hlasser si lender oa, 
quén apa quén, i amyárar minye, tenna lemyanes 
erinqua as i nís ye tarne endeltasse. Yésus 
oronte ar quente senna: "Nís, masse nalte? Ma 
úquen namne lye?" Eques: "Úquen, heru." Yésus 
quente: "Yando inye ua name lye. Mena; ho sí áva 
úcare ambe." 

Tá Yésus carampe téna ata, quétala: "Inye i 
mardo cala ná. Ye hilya ní ua vantuva morniesse, 
mal samuva i cala coiviéva." Sie i Farisar 
quenter senna: "Vettal pa immo; vettielya ua 
nanwa." Yésus hanquente ar eque: "Yando qui 
vettan pa immo, vettienya nanwa ná, pan istan 
yallo tulin ar yanna autan. Lé namir i hrávenen; 
inye laume name aiquen. Ananta, qui é namin, 
námienya nanwa ná, pan uan erinqua, mal i Atar 
ye ni-mentane ea óni. Ente, véra thanyeldasse 
ná técina: Atan atto vettie nanwa ná. Inye ná 
quén ye vetta pa immo, ar i Atar ye ni-mentane 
vetta pa ni." Etta quentelte senna: "Masse ea 
Atarelya?" Yésus hanquente: "Ualde ista var ni 
var Atarinya. Qui sintelde ní, sintelde yando 
Atarinya." Quetier sine quentes i harwesse íre 
peantanes i cordasse. Mal úquen nampe se, pan 
lúmerya en úme túlienwa. 

Sie quentes téna ata: "Autan, ar cestuvalden, 
ananta qualuvalde úcareldasse. Yanna inye auta 
lé uar pole tule." Etta i Yúrar quenter: "Lau 
nahtuvas immo? Pan quetis: Yanna inye auta lé uar 
pole tule." Mal quentes téna: "Lé nar i 
tumnallon; inye i tarmenillon ná. Lé nar mar 
sinallo; inye ui mar sinallo. Etta quenten lenna i 
qualuvalde úcareldassen. An qui ualde save i ní 
ná sé, qualuvalde úcareldassen." 

Etta quentelte senna: "Man nálye?" Eque téna 
Yésus: "Ye nyarnen len i yestallo. Samin rimbe 
natali quetien ar namien pa lé. Mal ye ni-mentane 
thanda ná, ar i nati yar hlassen sello quétan i 
mardesse." Ualte hanyane i carampes téna pa i 
Atar. Etta Yésus quente: "Íre ortanielde i 
Atanyondo, tá istuvalde i ní ná sé, ar i carin 
munta immonen, mal tambe i Atar peantane nin 
quetin nati sine. Ar ye ni-mentane ea asinye; uas 
ehehtie ni erinqua, pan inye illume care ya ná 
sen mára." Íre quentes nati sine, rimbali sáver 
sesse. 

Etta Yésus quente i Yúrannar i sáver sesse: 
"Qui lemyalde quettanyasse, nalde nanwave 
hildonyar, ar istuvalde i nanwie, ar i nanwie 
leryuva le." Hanquentelte senna: "Nalme Avrahámo 
erde, ar ualme oi anaie aiqueno móli. Manen 
lertal quete: Nauvalde lére ;?" Yésus hanquente 
téna: "Nanwie, nanwie quetin lenna: Ilquen ye 
care úcare ná i úcareo mól. Ente, i mól ua 
lemya i coasse tennoio; i yondo lemya tennoio. 
Etta, qui i Yondo le-lerya, é nauvalde lére. 
Istan i lé nar Avrahámo erde; mal cestealde 
nahta ní, an quettanya ua hire nóme imíca le. 
Yar ecénien ara Atarinya quetin; ar sie lé carir 
yar ahlárielde atareldallo." Hanquentes senna: 
"Atarelma Avraham ná!" Eque téna Yésus: "Qui 
nalde Avrahámo híni, cara Avrahámo cardar! Mal 
sí cestealde nahta ní, atan ye anyárie len i 
nanwie ya hlassen Erullo. Avraham ua carne sie. 
Carilde i cardar atareldo." Quentelte senna: 
"Umilme nóne úpuhtiénen; samilme erya Atar, 
Eru." 

Yésus hanquente téna: "Qui Eru náne Atarelda, 
mélelde ní, an Erullo etutúlien ar nanye sís. 
Ente, uan túle immonen, mal sé ni-mentane. Manen 
ualde hanya ya quétan? Pan ua ece len lasta 
quettanyanna. Nalde atareldo, i Arauco, ar merilde 
care atareldo íri. Sé náne atannahtar i 
yestallo, ar uas tarne tulca i nanwiesse, pan 
nanwie lá ea sesse. Íre quetis i huru quetis et 
véraryallon, pan náse hurindo ar i huruo atar. 
Mal pan inye quete lenna i nanwie, ualde save 
quetienya. Man mici lé naitya ní pa úcare? Qui 
quetin nanwie, manen ualde save ya quetin? Ye ná 
Erullo lasta Eruo quetiennar. Sinen elde uar 
lasta, an ualde Erullo." 

I Yúrar hanquenter senna: "Ma ualme quete vanimie 
i nalye Samárea ar haryaina lo rauco?" Yésus 
hanquente: "Umin haryaina lo rauco, mal laitan 
Atarinya, ar lé úlaitar ní. Mal uan cestea 
alcar inyen; ea Quén ye cestea ar náma. Násie, 
násie quetin lenna: Qui aiquen himya quettanya, 
laume oi cenuvas qualme." I Yúrar quenter senna: 
"Sí é istalme i nalye haryaina lo rauco. Avraham 
qualle, yando i Erutercánor, mal elye quete: Qui 
aiquen himya quettanya, laume oi cenuvas qualme. 
Lau elye ná túra lá Avraham atarelma, ye 
qualle? Yando i Erutercánor qualler. Man carilye 
immo?" Yésus hanquente: "Qui alcaryuvan immo, 
alcarinya munta ná. Ye ni-alcarya Atarinya ná, 
ye lé quetir ná Ainolda, ananta ualde ista se. 
Mal inye ista se. Ar qui quenten i uan ista se, 
umnen ve lé ; hurindo. Mal istanyes, ar quettarya 
himyan. Avraham atarelda sáme túra alasse i 
sanwenen i cenumnes ninya aure, ar cenneses ar 
alastane." Etta i Yúrar quenter senna: "Elye en 
ua same loar lepenquean, ananta ecéniel Avraham?" 
Yésus quente téna: "Násie, násie quetin lenna, 
nó Avraham enge, inye ea." Etta leptanelte 
sardeli hatien tai senna, mal Yésus nurtane immo 
ar oante i cordallo. 

RANTA 

Íre lahtanes, cennes nér lomba i mónallo. Ar 
hildoryar centher se: "Ravi, man úacárie, nér 
sina hya nostaryat, pan anes nóna lomba?" Yésus 
hanquente: "Nér sina ua úcarne, hya nostaryat, 
mal si martane i umner Eruo cardar apantaine 
senen. Mauya ven care i molie yeo ni-mentane íre 
ea aure; i lóme túla yasse úquen pole mole. 
Íre ean i mardesse, nánye i mardo cala." Apa 
quentes nati sine, piutanes i talamenna ar carne 
luxo i piutanen, ar panyanes i luxo i nero 
hendunna ar eque senna: "Mena, sova immo i ailinde 
estaina Siloam" ; ya tea Mentaina. Ar sie oantes 
ar sóve immo, ar nanwennes cénala. 

Etta i armaror ar i yá cenner i anes iquindo 
quenter: "Nér sina ná ye hamne íquala, lá?" 
quelli quenter: "Náse sé." Exeli quenter: "Ui, 
mal náse ve sé." I nér quente: "Inye ná sé!" 

Etta quentelte senna: "Manen, tá, nét hendulyat 
latyaine?" Hanquentes: "I nér estaina Yésus 
carne luxo ar sa-panyane hendunyatse ar quente 
ninna: Mena Siloamenna ar sova immo. Etta lenden 
ar sóve immo, ar tá polden cene." Ar quentelte 
senna: "Masse ná sana nér?" Eques: "Uan ista." 

Tulunelte i nér ye yá náne lomba i Farisannar. 
Mal enge sendare i auresse ya Yésus carne i luxo 
ar latyane henyat. Sie yando i Farisar centher se 
manen camnes céne. Eques téna: "Panyanes luxo 
hendunyatse ar sóven immo, ar polin cene." Etta 
quelli i Farisaron quenter: "Nér sina ui Erullo, 
pan uas hepe i sendare." Exeli quenter: "Manen 
pole nér ye ná úcarindo care taiti tannali?" Ar 
enge thanca mici te. Etta quentelte i lomba 
nerenna ata: "Mana elye quete pa se, pan latyanes 
hendulyat?" I nér quente: "Náse Erutercáno." 

Mal i Yúrar uar sáve pa se i yá anes lomba ar 
náne cámienwa céne, tenna yaldelte i nostaru i 
nero ye camne céne. Ar centhelte tú: "Ma quén 
sina ná yondosta, ye quetiste náne nóna lomba? 
Manen, tá, polis cene sí?" Sie nostaryat 
hanquentet: "Istamme i si ná yondomma ar i anes 
nóna lomba. Mal manen sí polis cene uamme ista, 
hya man latyane henyat uamme ista. Cetha se! Náse 
veaner. Polis quete immon." Nostaryat quentet nati 
sine pan runcette i Yúrallon, an nollo i Yúrar 
náner túlienwe essámalenna i qui aiquen 
etequentane Yésus ve Hristo, umnes hehtaina i 
yomencoallo. Sinen nostaryat quentet: "Náse 
veaner; cetha se." 

Etta yaldelte attea lússe i nér ye yá náne 
lomba ar quenter senna: "Á anta Erun alcar; 
istalme i ná nér sina úcarindo." Mal sé 
hanquente: "Qui náse úcarindo uan ista. Er nat 
istan, i apa náve lomba sí cenin." Etta 
quentelte senna: "Mana carnes lyen? Manen latyanes 
hendulyat?" Hanquentes téna: "Nyarnen len nollo, 
ar ualde lastane. Mana i casta yanen merilde 
hlaritas ata? Ma yando lé merir náve hildoryar?" 
Ar naityaneltes ar quenter: "Elye ná hildo sana 
nero, mal elme nar hildoli Móseo. Istalme i Eru 
acarpie Mósenna, mal pa nér sina ualme ista 
mallo náse." I nér hanquente ar eque téna: "Si 
é ná elmenda, i ualde ista mallo náse, ananta 
latyanes hendunyat! Istalve i Eru ua lasta 
úcarindonnar, mal qui aiquen ruce Erullo ar care 
indómerya, lastas senna. Yalúmello úquen oi 
ahlárie i aiquen latyane hendu queno ye náne 
nóna lomba. Qui nér sina úne Erullo, uas polde 
care aiqua." Hanquentelte senna: "Elye náne aqua 
nóna úcarelissen, ananta peantal men?" Ar 
hanteltes etsenna. 

Yésus hlasse i anelte hátienwe se etsenna, ar 
apa hirie se quentes: "Ma elye save i 
Atanyondosse?" I nér hanquente: "Ar man náse, 
heru, i polin save sesse?" Eque senna Yésus: 
"Ecénielyes; é náse ye quéta aselye." Tá 
eques: "Savin, Heru!" Ar hantes immo undu epe se. 
Ar eque Yésus: "Namien túlen mir mar sina, i 
poluvar i lombar cene, ar i nauvar i cénalar 
lombe." Quelli i Farisaron i enger óse hlasser 
nati sine, ar quentelte senna: "Lau yando elme nar 
lombe?"Eque téna Yésus: "Qui anelde lombe, 
pennelde úcare. Mal sí quetilde: Cenilme. 
Úcarelda lemya." 

RANTA 

"Násie, násie quetin lenna: Ye ua tule minna i 
mámannar ter i fenna, mal rete amba hyana 
nómesse, sana quén ná arpo ar pilu. Mal ye tule 
minna ter i fenna ná mavar i mámaron. Sen i 
fennatir latya, ar i mámar lastar ómaryanna, ar 
yalis vére mámaryar essenen ar te-tulya etsenna. 
Íre utúlies véraryar etsenna, vantas epe te, ar 
i mámar hilyar se, pan istalte ómarya. Ettelea 
quén laume hilyalte, mal uthuvalte sello, pan 
ualte ista i óma ettelearon." Yésus quente 
sestie sina téna, mal ualte hanyane yar quentes 
téna. 

Etta Yésus quente ata: "Násie, násie quetin 
lenna: Inye ná i fenna i mámaron. Illi i túler 
nó ni nar arpor ar pilur, mal i mámar uar 
lastane téna. Inye ná i fenna; aiquen ye tule 
minna ter ní nauva rehtaina, ar menuvas minna ar 
etsenna ar hiruva nessele. I arpo ua tule hequa 
pilien ar nahtien ar nancarien. Inye utúlie i 
samuvalte coivie ar samuvalte úve. Inye ná i 
mane mavar; i mane mavar anta coivierya rá i 
mámain. I paityana nér, ye ua mavar ar yeva i 
mámar uar véraryar, cene i ngarmo túla ar uthe 
; ar i ngarmo mapa te ar vinta te ; pan náse 
paityana nér ar i mámar uar valdie sen. Inye ná 
i mane mavar, ar istan mámanyar ar mámanyar 
istar ní, síve i Atar ista ni ar inye ista i 
Atar, ar antan coivienya rá i mámain. 

Samin yando hyane mámali, i uar mici mámar sine; 
yando té mauya nin tulya, ar lastuvalte 
ómanyanna, ar nauvalte erya lámáre, erya mavar. 
Sina castanen i Atar mele ni, pan antan coivienya, 
i encamuvanyes. Úquen amápie sa nillo, mal 
antanyes véra nirmenen. Samin hére antien sa, ar 
samin hére encamien sa. I canwa pa si camnen 
Atarinyallo." 

Sine quettainen enge hyana thanca imíca i Yúrar. 
Rimbali mici te quenter: "Náse haryaina lo rauco 
ar ea sámaryo etsesse! Mana i casta yanen 
lastalde senna?" Exeli quenter: "Sine uar quetier 
raucoharyaina nero. Rauco lau pole latya i hendu 
lombaron?" 

Lúme yanasse enge i athar ceutiéva 
Yérusalemesse. Enge hríve, ar Yésus vantane i 
cordasse, Solomondo otarmiesse. Etta i Yúrar 
peller se ar quenter senna: "Manen andave 
me-hepuval útanciesse? Qui elye ná i Hristo, 
ámen nyare pantie!" Yésus hanquente téna: 
"Nyarnen len, ananta ualde save. I cardar yar inye 
cára Atarinyo essenen, tai vettar pa ni. Mal lé 
uar save, pan umilde ninye mámaron. Ninye mámar 
lastar ómanyanna, ar istanyet, ar hilyalten. Ar 
antan tien oira coivie, ar laume oi nauvalte 
nancarne, ar úquen te-rapuva et mányallo. 
Atarinya, ye ánie te nin, ná túra lá ilye exi, 
ar úquen pole te-rapa et i Ataro mállo. Ní ar i 
Atar nát er." 

Ata i Yúrar ortaner sardeli sarien se. Yésus 
hanquente téna: "Tannen len rimbe máre cardali i 
Atarello. Pa mana tane cardaron merilde sarya ni?" 
I Yúrar hanquenter senna: "Saryealme lye, lá pa 
mára carda, mal pa naiquetie, ar pan elye ye ná 
atan care immo aino!" Yésus hanquente téna: "Ma 
ua técina thanyeldasse: Quenten: Nalde ainoli ; ? 
Qui estanes ainoli i queni innar Eruo quetta túle 
; ar i Tehtele mo ua pole aupanya ; ma quetilde 
ninna ye i Atar airitáne ar mentane mir i mar: 
Naiquétal, pan quenten: Nanye Eruion ; ?" Qui uan 
care Atarinyo cardar, áva save quetienyar. Mal 
qui cáran tai, ar lé uar save quetienyar, sava i 
cardar, i istuvalde ar hanyuvalde i ea i Atar 
inyesse ar inye i Ataresse." Etta névelte ata 
mapa se, mal úthes et máltalto. 

Ar oantes ata han Yordanna i nómenna yasse 
tumyane Yoháno i yestasse, ar tasse lemyanes. Ar 
rimbali túler senna, ar quentelte: "Yoháno ua 
carne erya tanna, mal ilqua ya Yoháno quente pa 
nér sina nanwa né." Ar rimbali sáver sesse 
tanome. 

RANTA 

Enge nér ye né hlaiwa, Lasarus Vetaniallo, i 
masto Mário yo Martha nétharyo. I María yeo 
háno Lásarus náne hlaiwa né i nís ye livyane 
i Heru níthima millonen ar parahtane talyat 
findileryanen. Etta i néthar mentaner quetta 
senna, quétala: "Heru, yé! ye melilye hlaiwa 
ná." Mal íre Yésus sa-hlasse quentes: "Hlíve 
sina ua qualmen, mal Eruo alcaren, i nauva i 
Atanyondo alcaryaina sanen." 

Yésus méle Martha ar nétharya ar Lasarus. Mal 
íre hlasses i anes hlaiwa, lemyanes aure attasse 
i nómesse yasse enges. Epeta, apa si, quentes i 
hildonnar: "Alve mene mir Yúrea ata." I hildor 
quenter senna: "Ravi, thintanéya i Yúrar 
cestaner sarya lye, ar ménal tar ata?" Yésus 
hanquente: "Ear lúmi yunque aureo, lá? Qui 
aiquen vanta auresse, uas talta, pan cenis i cala 
mar sino. Mal qui aiquen vanta i lómisse, taltas, 
pan i cala lá ea sesse." 

Quentes nati sine, ar tá eques téna: "Lasarus 
meldolva acaitie undu serien, mal menuvan tar 
eccoitien se." Etta i hildor quenter senna: "Heru, 
qui acaitie undu serien, nauvas alwa." Yésus 
carampe pa qualmerya, mal té sanner i carampes pa 
serie húmesse. Etta Yésus tá quente téna 
pantie: "Lásarus aquálie; ar márieldan nanye 
alassea i uan náne tanome, i savuvalde. Mal alve 
lelya senna." Etta Tomas, ye né estaina i Onóno, 
quente i hyane hildonnar: "Alve lelya, yando elve, 
i qualuvalve óse." 

Sie Yésus, íre túles, hirne i Lasarus nollo 
náne caitienwa auressen canta i noirisse. Vetania 
né hare Yerúsalemenna, ve er ar perta lár 
sallo. Sie rimbali Yúraron náner túlienwe 
Martha yo Maríanna tiutien tú pa hánotta. Etta 
Martha, íre hlasses i túle Yésus, velde se; mal 
María lemyane i coasse. Sie Martha quente 
Yésunna: "Heru, qui anel sís, hánonya úne 
qualina. Ananta istan i ilqua ya arcal Erullo, Eru 
antuva lyen." Eque senna Yésus: "Hánolya 
ortuva." Martha quente senna: "Istan i ortuvas i 
enortalesse i métima auresse." Eque senna Yésus: 
"Inye i enortale ar i coivie. Ye save nisse, ómu 
qui qualis, tuluva coivienna, ar ilquen ye ná 
coirea ar save nisse laume oi qualuva. Ma savil 
si?" Eques senna: "Ná, Heru, savin i elye ná i 
Hristo, i Eruion ye tulumne mir i mar." Ar apa 
quetie si lendes oa ar yalde María nétharya, 
quétala nuldave: "I Peantar ea sís, ar yálas 
tye." Sé, íre hlasses si, oronte lintiénen ar 
lende senna. 

Yésus en ua túlelyane mir i masto, mal enges ena 
i nómesse yasse Martha velde se. Íre i Yúrar i 
enger as María mí coa tiutien se cenner i 
orontes ar etemenne, etta hilyaneltes, intyala i 
anes lelyala i noirinna nítien tasse. Ar sie 
María, íre túles i nómenna yasse enge Yésus 
ar cenne se, lantane epe talyat, quétala senna: 
"Heru, qui anel sís hánonya úme qualin!" Sie 
Yésus, íre cennes i nítanes, ar i nítaner i 
Yúrar i enger óse, ngónane faireryasse ar náne 
pálina. Ar eques: "Masse apánieldes?" Quentelte 
senna: "Heru, tula ar cena." Yésus nítane. Etta 
i Yúrar quenter: "Yé manen méleses!" Mal quelli 
mici te quenter: "Ma nér sina ye latyane i lombo 
hendu ua polde pusta quén sina qualiello?" 

Sie Yésus, apa ngonie ata immosse, túle i 
noirinna. Sá náne rotto, ar ondo caine epe sa. 
Eque Yésus: "Á mapa oa i ondo!" Martha, i 
qualino nétha, quente senna: "Heru, sí ea holme, 
an acaities tasse auressen canta!" Eque senna 
Yésus: "Ma uan quente lyenna i qui savil, cenuval 
Eruo alcar?" Tá nampelte oa i ondo. Yésus ortane 
henyat ar quente: "Atar, hantan tyen pan 
ahlárietyen. Inye ista i illume hlarityen, mal i 
márien i thango ya tára sís carampen, i 
savuvalte i tyé mentane ni." Ar apa quetie si 
etyámes taura ómanen: "Lasarus, ettula!" Ar i 
quálienwa nér ettúle, hampa talyatse ar 
máryatse vaimalínen, ar arwa lanneo nútina or 
cendelerya. Eque téna Yésus: "Áse lerya ar lava 
sen lelya!" 

Etta rimbali i Yúraron i náner túlienwe 
Maríanna ar cenner ya carnes sáver sesse. Mal 
quelli mici te lender i Farisannar ar nyarner tien 
i nati yar carne Yésus. Etta i hére airimor ar i 
Farisar ócomner i Combe ar quenter: "Mana 
caruvalve, pan atan sina care rimbe tannali? Qui 
lavilve sen cacare sie, illi savuvar sesse, ar 
Rómear tuluvar ar mapuvar oa yúyo aire nómelva 
ar nórelva." Mal quén mici te, Caiafas, ye náne 
i héra airimo loa yanasse, quente téna: "Laume 
istalde aiqua, ar ualde hanya i ná len athea i 
erya atan qualuva rá i lien, i lá nauva i quanda 
nóre nancarna." Mal ta uas quente immonen, mal 
pan anes i héra airimo, quentes ve Erutercáno i 
náne Yésus martyaina qualien i nóren, ar lá 
rie i nóren, mal i polumnes comya mir er i 
Eruhíni i nar vintaine. Etta sana aurello 
carnelte panoli nahtien se. 

Etta Yésus ua ambe vantane pantie mici Yúrar, 
mal oantes talo i nórenna hare i erumenna, 
ostonna estaina Efraim, ar tasse lemyanes as 
hildoryar. Sí i Lahtie Yúraron náne hare, ar 
rimbali lender amba et i ménallon poitien inte. 

Etta cestanelte Yésus ar quentelte, quén i 
exenna: "Mana sanalde? I laume tuluvas i 
atharenna?" I hére airimor ar i Farisar náner 
cánienwe i qui aiquen sinte yasse enges, 
nyarumnes, i polumnelte mapa se. 

RANTA 

Sie Yésus, auri enque nó i athar, túle 
Vetanianna, yasse enge Lásarus ye Yésus náne 
ortienwa qualinillon. Etta carnelte sen thinyemat, 
ar Martha veuyane, mal Lásarus enge imíca i 
cainer ara i sarno óse. Tá María nampe lungwe 
níthima millova ; anwa, ammirwa alanarda ; ar 
líve Yésuo talu ar parahtane talyat 
findileryanen. I ne i níthima millo quante i coa. 
Mal Yúras Iscariot, quén mici hildoryar, ye 
vartumne se, quente: "Manen níthima millo sina 
úne vácina lenári húmi nelden ar i tyelpe 
antaina i únain?" Quentes si, lá pan únar 
náner valdie sen, mal pan anes arpo: Sámala i 
tyelpecolca nampes yar náner panyaine sasse. Etta 
eque Yésus: "Áva hranga se! Lava sen hepitas i 
auren yasse nauvan talaina sapsanyanna. An únar 
illume samuvalde mici le, mal ní ualde illume 
same." 

Íre haura thanga Yúralíva hanyaner i enges 
tasse, túlelte, lá rie Yésunen, mal yando 
cenien Lásarus, ye ortanes qualinillon. Mal i 
hére airimor carner panoli nahtien yando 
Lásarus, pan sénen rimbali Yúraron lender tanna 
ar sáver Yésusse. 

I hilyala auresse, íre i haura thanga ya náne 
túlienwa i atharenna hlasse i Yésus né túlala 
Yerusalemenna, nampelte olvali nindornelion ar 
etemenner omentien se. Ar yámelte: " Aistana ná 
ye tule i Héruo essenen, i aran Israélo!" Mal 
apa hirie nessa pellope hamnes undu senna, ve ná 
técina: "Áva ruce, Síoniel! Yé! Aranelya 
túla, hámala pellopeo onnasse." I hildor uar 
hanyane nati sine i yestallo, mal íre Yésus 
náne alcaryaina, tá enyaldelte manen nati sine 
náner técine pa se ar i carnelte sie sen. 

Sie vettaner i queni i enger óse íre yaldes 
Lásarus et i noirillo ar se-ortane qualinillon. 
Sinen i thanga, pan hlasselte i carnes tanna sina, 
yando velde se. Etta i Farisar quenter mici inte: 
"Cenilde i polilde care munta. Yé! I mar elendie 
ca se." 

Hosanna! 

Enger Hellenyali mici i lender amba tyerien i 
atharesse. Etta túlelte Filipenna ye náne 
Vestairallo Alileo, ar arcanelte sello, quétala: 
"Hér, merilme cene Yésus." Filip túle ar nyarne 
Andréan. Andréas ar Filip túlet ar nyarnet 
Yésun. 

Mal Yésus hanquente túna, quétala: "I lúme 
utúlie yasse i Atanyondo nauva alcaryaina. 
Násie, násie quetin lenta: Qui ore erdeo ua 
lanta mir i talan ar quale, lemyas i erya ore; mal 
qui qualis, tá colis olya yáve. Ye mele 
coivierya nancare sa, mal ye yelta coivierya mar 
sinasse varyuva sa oira coivien. Qui aiquen mere 
veuya ni, lava sen hilya ni, ar yasse inye ea, 
tasse yando núronya euva. Sí feanya tarastaina 
ná, ar mana quetuvan? Atar, áni rehta et lúme 
sinallo! Mal casta sinan utúlien lúme sinanna. 
Atar, á alcarya esselya!" Etta óma túle et 
menello: "Yúyo alcaryanenyes ar alcaryuvanyes 
ata!" 

Etta i thanga ya tarne tasse ar sa-hlasse quente i 
anes hundie. Exeli quenter: "Vala acarpie senna." 
Yésus hanquente ar eque: "Óma sina ua túle 
ninya márien, mal lenyan. Sí mar sina ná 
námina, sí i túr mar sino nauva hátina 
etsenna! Ar inye, íre nauvan ortaina et cemello, 
tucuva ilye atani ninna." Mal sá quentes tanien i 
nostale qualmeo ya qualumnes. Etta i thanga 
hanquente senna: "Ahlárielme i thanyello i 
termare i Hristo tennoio, ar manen lertal quete i 
mauya i Atanyondon náve ortaina? Man ná 
Atanyondo sina?" Yésus etta quente téna: "I cala 
euva mici le an thinta lúmesse. Á vanta íre 
samilde i cala, i ua mornie orturuva le, an ye 
vanta i morniesse ua ista yasse lelyas. Íre 
samilde i cala, sava i calasse, i nauvalde yondor 
calo." 

Nati sine Yésus quente, ar oantes ar nurtane immo 
tello. Mal ómu anes cárienwa ta rimbe tannali 
opo te, ualte sáve sesse, amaquatien i quetta ya 
quente Yesaia i Erutercáno: "Héru, man asávie 
ya ahlárielme? Ar i Héruo ranco, ana man anes 
apantaina?" I cesta yanen ua ence tien save ná i 
ata Yesaia quente: "Acáries hendultat lombe ar 
endalta sarda, i ualte cene hendultanten ar hanya 
endaltanen ar quere inte, i nestumnenyet." Yesaia 
quente nati sine pan cennes alcarerya ar carampe 
pa se. Ananta rimbali yando i turcoron sáver 
sesse, mal Farisainen ualte etequentane se, i lá 
umnelte hehtaine i yomencoallo. An mélelte i 
alcar atanillon ambe lá i alcar Erullo. 

Mal Yésus etyáme ar eque: "Ye save nisse ua save 
nisse, mal yesse ni-mentane, ar ye cene ní cene 
yando ye ni-mentane. Utúlien ve cala mir i mar, i 
ilquen ye save nisse ua lemyuva i morniesse. Mal 
qui aiquen hlare quetienyar ar ua cime tai, inye 
ua name se, an túlen, lá namien i mar, man 
rehtien i mar. Ye úcime ní ar ua came quetienyar 
same ya name se. I quetta ya inye equétie ná ya 
namuva se i métima auresse; pan inye ua equétie 
immonen, mal i Atar ye ni-mentane, sé ánies nin 
canwa pa ya quetuvan ar carpuvan. Ar istan i 
canwarya oira coivie ná. Etta, i nati yar quetin 
; tambe i Atar equétie tai ninna, sie carpan. 

RANTA 

Nó i athar i Lahtiéno Yésus sinte i sí 
lúmerya né túlienwa autien mar sinallo menien i 
Atarenna, ar apa melie véryaryar i enger i 
mardesse, méleset tenna i metta. Anelte mátala i 
thinyemat, ar i Arauco náne nollo pánienwa mir 
endarya Yúras Iscariot Símondion i se-vartumnes. 
Yésus, istala i náne i Atar antienwa ilye nati 
máryanta, ar i ettúles Erullo ar menumne Erunna, 
oronte i thinyematello ar panyane oa larmaryar. 
Nampes pathelanne ar quiltane immo. Epeta ulyanes 
nén mir salpe, ar yestanes sove i hildoron talu 
ar parahta tú i pathelannenen yanen anes 
quiltaina. Sie túles Símon Péterenna. Quentes 
senna: "Heru, ma sóval talunyat?" Yésus 
hanquente ar eque senna: "Ya cáran ual hanya sí, 
mal hanyuvalyes apa nati sine." Símon Péter 
quente senna: "Elye laume oi sovuva ninye talu!" 
Yésus hanquente senna: "Qui uan sove lye, ual 
same ranta asinye." Símon Péter quente senna: 
"Heru, lá talunyat erye, mal yando mányat ar 
carinya!" Yésus quente senna: "Ye osóvie immo ua 
same maure i aiqua nauva sóvina hequa talyat, mal 
aqua poica ná. Ar lé nar poice, mal lá illi." 
An sintes i nér se-vartala. Etta quentes: "Umilde 
illi poice." 

Apa sovie talultat ar mapie larmaryar encaines 
undu ara i sarno ar quente téna: "Ma istalde ya 
acárien len? Quetilde ninna, Peantar ar Heru, ar 
quetilde mai, an ta nanye. Etta, qui inye, i Heru 
ar i Peantar, sóve taluldat, ná yando lenya 
rohta i sovilde quén i exeo talu. An apánien len 
emma, i ve inye acárie, yando lé caruvar. 
Násie, násie quetin lenna: Núro ua túra epe 
herurya, hya mentaina quén lá ye mentane se. Qui 
istalde nati sine, alassie nalde qui carilde tai. 
Uan quete pa le illi; istan i icílien. Mal martas 
amaquatien i tehtele: Ye mante massanya equérie 
ponterya ninna. Lú sinallo nyarin len nó martas; 
sie, íre martuvas, savuvalde i ní ná sé. 
Násie, násie quetin lenna: Ye came aiquen ye 
inye menta came ní, ar ye came ní, came ye 
ni-mentane." 

Apa quetie nati sine, Yésus náne tarastaina 
fairesse, ar vettanes ar quente: "Násie, násie 
quetin lenna: Quén imíca le vartuva ni." I 
hilmor yenter quén i exenna, lá hanyala pa man 
quentes. Epe Yésuo súma caine quén hildoryaron, 
ye Yésus méle. Etta Símon Péter hiutane quén 
tananna ar eque senna: "Nyara man ná pa ye 
quétas!" Sie i hildo, talta Yésuo ambostenna, 
quente senna: "Heru, man náse?" Etta Yésus 
hanquente: "Náse yen antuvan i ranta massava ya 
tumyan." Apa tumie i ranta sa-antanes Yúras 
yondoryan Símon Iscáriot. Ar apa camie i ranta, 
tá Satan lende minna se. Etta Yésus quente 
senna: "Ya cáral, ása care lintie!" Mal úquen 
imíca i cainer ara i sarno sinte i casta yanen 
quentes si senna. An quelli sanner, pan Yúras 
sáme i tyelpecolca, i Yésus quente senna: "Vaca 
yaiva samilve maure i atharen," hya i antumnes nat 
i únain. Etta, íre camnes i ranta, etemennes mí 
imya lú. Ar enge lóme. 

Sie, apa etemennes, Yésus quente: "Sí i 
Atanyondo ná alcaryaina, ar Eru ná alcaryaina 
sénen. Qui Eru ná alcaryaina sénen, Eru immo 
yando alcaryuva sé, ar se-alcaryuvas rato. 
Hinyar, ean aselde an thinta lúmesse. 
Cestuvalden, ar tambe quenten i Yúrannar: Yanna 
inye auta lé uar pole tule, sie quetin yando 
lenna sí. Vinya axan antan len: melie quén i 
exe. Aqua ve inye emélie le, sie yando lé 
meluvar quén i exe. Sinen illi istuvar i nalde 
hildonyar, qui samilde melme mici inde." 

Símon Péter quente senna: "Heru, manna auteal?" 
Yésus hanquente: "Yanna autean ual pole hilya ni 
sí, mal hilyuval apa." Eque senna Péter: "Heru, 
manen uan pole hilya lye sí? Antuvan coivienya 
elyen!" Yésus hanquente: "Ma antuval coivielya 
inyen? Násie, násie quetin lyenna: Tocot laume 
lamyuva nó alálielyen nel." 

RANTA 

"Áva lave endaldan náve tarastaina. Sava Erusse; 
sava yando nisse. I coasse Atarinyava ear rimbe 
thambeli. Qui lá, nyarnen len, pan autean manwien 
nóme len. Ente, qui autan ar manwa nóme len, 
entuluvan ar le-camuva inyenna, i yasse inye ea 
yando lé euvar. Ar yanna autean istalde i tie." 

Eque senna Tomas: "Heru, ualme ista yanna auteal. 
Manen istalme i tie?" Yésus quente senna: "Inye i 
tie ar i nanwie ar i coivie. Úquen tule i 
Ataranna hequa ter ní. Qui sintelden, sintelde 
yando Atarinya. Lú sinallo istaldes ar 
ecénieldes." 

Eque senna Filip: "Heru, ámen tana i Atar, ar ta 
farya men." Yésus quente senna: "Ta andave engien 
aselde, Filip, ananta ual ista ni? Ye ecénie ní 
ecénie i Atar. Manen ece lyen quete: Ámen tana i 
Atar ; ? Ma ual save i inye ea i Ataresse ar i 
Atar inyesse? I nati yar quetin lenna uan quete et 
inyello, mal i Atar ye lemya nisse cára 
cardaryar. Á save i inye ea i Ataresse ar i Atar 
inyesse; qui lá, á save i cardainen ve taiti! 
Násie, násie quetin lenna: Ye save nisse, sé 
caruva yando i cardar yar inye care; ar caruvas 
cardali túre lá tai, pan inye auta i Atarenna. 
Ar aiqua ya arcalde essenyanen, ta caruvan, i 
nauva i Atar alcaryaina i Yondonen. Qui arcalde 
aiqua essenyanen, caruvanyes. 

Qui melilden, himyuvalde axaninyar, ar inye arcuva 
i Atarello, ar antuvas len hyana thámo ya euva 
aselde tennoio, i Faire nanwiéva, ya i mar ua 
pole came, pan uas var cene sa var ista sa. Lé 
istar sa, pan lemyas aselde ar ea lesse. Uan 
hehtuva le nostarence. Túlan lenna. Apa an thinta 
lúme i mar ua cenuva ni ambe, mal lé cenuvar ni, 
pan nanye coirea ar lé nauvar coirie. Enta 
auresse istuvalde i inye ea Atarinyasse ar lé 
nisse ar ní lesse. Ye same axaninyar ar himya 
tai, sé ná ye mele ni. Ente, ye mele ní nauva 
mélina lo Atarinya, ar inye meluva se ar apantuva 
immo sen." 

Yúras, lá Iscáriot, quente senna: "Heru, mana 
amartie, pan apantuval immo men ar lá i marden?" 
Yésus hanquente ar eque: "Qui aiquen mele ni, 
himyuvas quettanya, ar Atarinya meluva se, ar 
tuluvamme senna ar maruvat óse. Ye ua mele ni ua 
himya quettanyar, ar i quetta ya hláral ua ninya, 
mal i Ataro ye ni-mentane. 

Íre lemyan aselde equétien nati sine len. Mal i 
thámo, i Aire Fea, ye i Atar mentuva essenyanen, 
sé peantuva len ilye nati ar tyaruva le enyale 
ilqua ya nyarnen len. Raine tyarin lemya aselde, 
rainenya antan len. Uan anta sa ve i mar anta. 
Áva lave endaldan náve tarastaina hya ruhtaina! 
Hlasselde i quenten lenna i autean ar nanwenuva 
lenna. Qui mélelden, sámelde alasse menienyanen 
i Atarenna, pan i Atar ná túra lá ni. Ar sí 
anyárien len nó martas, i, íre é martas, 
savuvalde. Uan carpuva ole aselde ho sí, an i 
mardo turco túla. Ar uas same túre or ni, mal i 
istuva i mar i melin i Atar, etta cáran ve i 
canwa ya i Atar ánie nin. Á orta, alve lelya 
silo!" 

RANTA 

"Inye i nanwa liantasse, ar Atarinya i alamo ná. 
Ilya olva nisse lá cólala yáve mapas oa, ar 
ilya ya cole yáve poitas, i coluvas amba yáve. 
Lé nar nollo poice i quettanen ya equétien len. 
Á lemya nisse, ar inye lesse. Tambe i olva ua 
pole cole yáve qui uas lemya mí liantasse, sie 
lé uar pole, qui ualde lemya nisse. Inye ná i 
liantasse, lé nar i olvar. Ye lemya nisse, ar ní 
sesse, sé cole olya yáve; pan au nillo polilde 
care munta. Qui aiquen ua lemya nisse, náse 
hátina etsenna ve olva ar ná parahtaina, ar 
queni hostar tane olvar ar hatir tai mir i ruine, 
ar nalte urtaine. Qui lemyalde nisse ar quetienyar 
lemyar lesse, á arca aiqua ya merilde, ar 
martuvas len. Atarinya ná alcaryaina sinen, i 
colilde olya yáve ar tanar inde ve hildonyar. 
Síve i Atar emélie ní ar inye emélie lé, á 
lemya melmenyasse! Qui himyalde axaninyar, 
lemyuvalde melmenyasse, síve inye ihímie i Ataro 
axani ar lemya melmeryasse. 

Nati sine equétien len, i alassenya euva lesse ar 
alasselda nauva carna quanta. Si axaninya ná, i 
melilde quén i exe ve emélien lé. Úquen same 
melme túra lá si, i quén anta coivierya 
meldoryain. Lé nar meldonyar qui carilde ya canin 
len. Uan ambe esta le móli, pan mól ua ista ya 
herurya care. Mal estanienye le meldor, an ilqua 
ya ahlárien Atarinyallo acárien sinwa len. Lé 
uar cille ní, mal inye cille lé, ar apánien le 
etemenien ar colien yáve, ar yávelda lemyuva, i 
len-antuva i Atar ya arcalde essenyanen. Nati sine 
canin len, i meluvalde quén i exe. Qui i mar 
yelta le, istalde i yeltanes ní nó le. Qui 
anelde ranta i mardo, i mar méle vérarya. Mal 
pan umilde ranta i mardo, mal inye icílie le et i 
mardello, sinen i mar yelta le. Enyala i quetta ya 
quenten lenna: Mól ua túra lá herurya. Qui ní 
roitanelte, yando lé roituvalte. Qui ihímielte 
quettanya, himyuvalte yando lenya. Mal caruvalte 
ilye nati sine len essenyanen, pan ualte ista ye 
ni-mentane. Qui uan túle ar carampe téna, ualte 
sáme úcare; mal sí ualte same casta antien pa 
úcarelta. Ye yelta ní yelta yando Atarinya. Qui 
uan acárie mici te i cardar yar úquen hyana 
acárie, ualte sáme úcare; mal sí ecénielte ar 
eyétielte yúyo ní ar Atarinya. Mal martas 
amaquatien i quetta técina thanyeltasse: 
Yeltanelten ú casto. Íre i thámo tuluva ye inye 
mentuva lenna i Atarello, i Faire nanwiéva, ye 
ettule i Atarello, sé vettuva pa ní; yando lé 
vettuvar, pan engielde asinye i yestallo." 

RANTA 

"Nati sine equétien lenna i ualde nauva tyárine 
lanta. Queni le-hehtuvar et i yomencoallo. É i 
lúme túla yasse ilquen le-nahtala savuva i sie 
veuyas Eru. Mal caruvalte nati sine pan ualte ista 
var i Atar var ní. Mal nati sine equétien lenna 
i, íre lúmelta tule, enyaluvalde i nyarnen len 
pa tai. Nati sine uan quente lenna i yestallo, pan 
engen aselde. Ono sí autean yenna ni-mentane, 
ananta úquen mici le maquete ninna: Manna auteal? 
Mal pan equétien nati sine, nyére aquantie 
endalta. Mal nyáran len i nanwie: Ná len athea i 
autean. An qui uan auta, i thámo laume tuluva 
lenna, mal qui autan, mentuvanyes lenna. Ar íre 
sé tuluva tyaruvas i mar save, pa úcare ar pa 
failie ar pa namie: pa úcare, pan ualte save 
nisse, pa failie, pan autean i Atarenna ar ualde 
cenuva ni ambe, pa namie, pan i turco mar sino 
anaie námina. 

En samin rimbe natali quetien lenna, mal ualde 
pole colitat sí. Ono íre sé tuluva, i Faire 
nanwiéva, le-tulyuvas mir i quanda nanwie, an uas 
quetuva et immollo, mal yar hlaris quetuvas, ar 
caruvas sinwe len yar tuluvar. Sé alcaryuva ni, 
pan camuvas et ninyallon ar caruvas tai sinwe len. 
Ilye i nati yar i Atar same nar ninye. Tanen 
quentes i camis et ninyallon ar care tai sinwe 
len. Apa thinta lúme ualde cenuva ni ambe, ar apa 
an thinta lúme encenuvalden." 

Etta quelli hildoryaron quenter, quén i exenna: 
"Mana tea si ya quetis venna: Apa thinta lúme 
ualde cenuva ni ambe, ar apa an thinta lúme 
encenuvalden, ar: Pan autean i Atarenna ; ?" Sie 
quentelte: "Mana tea si ya quetis: thinta lúme? 
Ualve hanya ya quétas." Yésus sinte i mernelte 
cethitas, ar quentes téna: "Ma céthalde mici 
inde pa si, pan quenten: Apa thinta lúme ualde 
cenuva ni, ar apa an thinta lúme encenuvalden ; ? 
Násie, násie quetin lenna: Nítuvalde ar 
nauvalde yaimie, mal i mar alastuva; mal nyérelda 
nauva vistaina mir alasse. Nís, íre cólas 
lapse, same nyére, pan lúmerya utúlie; mal íre 
ocólies i hína, uas ambe enyale thangierya, 
alasseryanen i anaie atan nóna mir i mar. Sie 
yando lé samir nyére sí. Mal cenuvan le ata, ar 
endalda samuva alasse, ar úquen mapuva alasselda 
lello. Ar aure entasse ualde maquetuva ninna pa 
aiqua. Násie, násie quetin lenna: Aiqua ya 
arcalde i Atarello essenyanen antuvas len. Tenna 
sí ualde arcanie aiqua essenyanen. Á arca ar 
camuvalde, i alasselda nauva quanta. 

Nati sine equétien lenna sestiessen. Lúme túla 
yasse uan ambe quetuva len sestiessen, mal pantave 
nyaruvan len pa i Atar. Lúme entasse ualde arcuva 
aiqua essenyanen, ar uan quete len i inye arcuva i 
Atarello pa le. An i Atar immo mele le, pan lé 
emélier ní ar asávier i inye ettúle Erullo. 
Etutúlien i Atarello ar utúlie mir i mar. Ente, 
autan i mardello ar mene i Atarenna. 

Hildoryar quenter: "Yé! Sí quétal pantie, ar 
ual quete sestie! Sí istalme i istal ilye nati ar 
ua same maure i aiquen cethuva lye. Sinen istalme 
i ettúlel Erullo." Yésus hanquente téna: "Sí 
savilde? Yé! I lúme túla, é utúlies, yasse 
nauvalde vintaine ilquen véra coaryanna, ar ní 
hehtuvalde erinqua, ananta uan erinqua, pan i Atar 
ea óni. Equétien nati sine lenna, i nínen 
samuvalde raine. Mar sinasse samilde thangie, mal 
sama verie! Inye orutúrie i mar." 

RANTA 

Yésus quente nati sine, ar ortala henyat 
menelenna eques: "Atar, i lúme utúlie; á 
alcarya Yondotya, i Yondotya alcaryuva tyé, pan 
ánietye sen hére or ilya hráve, i antuvas oira 
coivie illin i ánietye sen. Si oira coivie ná, i 
istalte tyé, i erya nanwa Aino, ar ye mentanetye, 
Yésus Hristo. Tye-alcaryanien cemende, telyala i 
molie ya ánietye nin carien. Ar sí, Atar, áni 
alcarya ara tyé i alcarnen ya sámen ara tyé nó 
i mar enge! 

Apantanien essetya i atanin i antanetye nin et i 
mardello. Anelte tyenye, ar antanetyet inyen, ar 
ihímielte quettatya. Sí istalte i ilye nati yar 
antanetye nin nar tyello, an i quetier yar 
antanetye nin ánien tien, ar acámieltet ar é 
istalte i tyé mentane ni. Arcan pa te. Uan arca 
pa i mar, mal pa i ánietye nin, pan nalte tyenye, 
ar ilye natinyar nar tyenye ar tyenyar nar ninye, 
ar anaien alcaryaina mici te. 

Ente, uan ea ambe i mardesse, mal té ear i 
mardesse, ar inye túla tyenna. Aire Atar, áte 
varya véra essetyan ya ánietye nin, i nauvalte 
er, ve vet. Íre engen aselte varyanenyet véra 
essetyan, ar ehépienyet, ar úquen mici te ná 
nancarna hequa ye náne martyaina nancarien, 
amaquatien i tehtele. Mal sí túlan tyenna, ar 
quetin nati sine i mardesse i samuvalte quanta 
alassenya intesse. Ánien quettatya tien, mal i 
mar etévie te, pan umilte ranta i mardo, síve 
inye ua ranta i mardo. 

Arcan tyello, lá i mapatyet et i mardello, mal i 
varyatyet ulcullo. Ualte ranta i mardo, síve inye 
ua ranta i mardo. Áte airita i nanwiénen; 
quettatya nanwie ná. Ve mentanetye ní mir i mar, 
yando inye mentane té mir i mar. Ar airitan immo 
tien, i nauvalte airinte i nanwiénen. 

Arcan, lá pa té erinque, mal yando pa i savir 
nisse quettaltanen, i nauvalte illi er, síve 
tyé, Atar, ea nisse ar inye tyesse, i yando té 
euvar vetse, i savuva i mar i tyé mentane ni. 
Ente, i alcar ya ánietye nin ánien tien, i 
nauvalte er, síve vet nát er, ní tesse ar tyé 
nisse, i nauvalte cárine ilvane mir er, i istuva 
i mar i tyé mentane ni ar i méletyet, ve 
méletye ní. Atar, merin i yasse inye ea, yando i 
ánietye nin euvar asinye, i cenuvalte alcarinya 
ya ánietye nin, pan méletye ni nó i mar náne 
tulcaina. Faila Atar, i mar ua ista tye, mal inye 
ista tye, ar queni sine istar i tyé mentane ni. 
Ar acárien essetya sinwa tien ar caruvanyes sinwa 
ata, i euva tesse i melme yanen méletye ní, ar 
inye tesse. 

RANTA 

Apa quetie nati sine, Yésus etemenne as hildoryar 
olla i nelle estaina Cirron, nómenna yasse enge 
tarwa, ar sé ar hildoryar lender minna sa. Mal 
yando Yúras, ye vartane se, sinte i nóme, pan 
Yésus rimbe lúlissen velde as hildoryar tasse. 
Etta Yúras nampe i ohtarhosta ar cánoli i hére 
airimoron ar Farisaron ar túle tanna, túlula 
narrundoli ar calmali ar carmali. Sie Yésus, 
istala ilye i nati túlala senna, lende ompa ar 
quente téna: "Mana cestealde?" Hanquentes: 
"Yésus Nasaretello." Eques téna: "Inye sé." 
Yando Yúras, ye vartane se, tarne mici te. 

Mal íre quentes téna: "Inye sé", nantarnelte ar 
lantaner i talamenna. Etta hanquente téna ata: 
"Man cestealde?" Quentelte: "Yésus Nasaretello." 
Yésus hanquente: "Equétien lenna i inye ná sé. 
Etta, qui ní cestealde, lava tien auta" ; 
amaquatien i quetta ya quentes: "Imíca i 
antanetye inyen úquen ná nin vanwa." 

Tá Simon Péter, ye sáme macil, tunce sa ar 
pente i héra airimo núro ar aucirne forya 
hlarya. I núro esse né Malcus. Mal Yésus quente 
Péterenna: "Á panya macilelya i vainesse! I 
yulma ya i Atar ánie nin, lau sucuvanyes?" 

Tá i ohtarhosta ar i tuxantur ar i cánor i 
Yúraron namper Yésus ar nunter se. Tulyaneltes 
minyave ana Annas, an sé náne i atar veriryo 
Caiafas, ye náne i héra airimo loa yanasse. 
Caiafas né ye quente i Yúrannar i náne tien 
athea i erya atan qualle rá i lien. 

Mal Símon Péter ar hyana hildo hilyanet Yésus. 
Sana hildo náne sinwa i héra airimon ar túle as 
Yésus mir i paca i héra airimóva, mal Péter 
lemyane i etsesse ara i ando. Etta i hyana hildo, 
ye náne sinwa i héra airimon, ettúle ar carampe 
yenna tirne i ando ar tulyane Péter minna. Tá i 
vende ye tirne i ando quente: "Ma ua yando elye i 
hildoron atan tano?" Sé hanquente: "Uan." 

I núror ar i cánor náner cárienwe hyulmaruine, 
an ringa né, ar tarnelte lautala inte. Yando 
Péter tarne aselte lautala immo. 

Tá i héra airimo maquente Yésunna pa hildoryar 
ar pa peantierya. Yésus hanquente senna: 
"Acarpien i mardenna pantave. Illume peantanen 
yomencoasse ar i cordasse, yasse ilye Yúrar tulir 
uo, ar quenten munta nuldiesse. Mana i casta yanen 
ní céthal? Cetha i hlasser ya quenten téna. 
Yé! Té istar ya quenten." Apa quentes nati sine, 
quén i cánoron i tarner ara se palpane Yésus i 
cendelesse ar eque: "Ma hanquétal i héra 
airimonna sie?" Yésus hanquente senna: "Qui 
quetin ya raica ná, á vetta pa i raicie, mal qui 
quenten ya ná vanima, mana i casta yanen palpal 
ni?" Tá Annas se-mentane nútina Caiafas i héra 
airimonna. 

Sí Símon Péter tarne lautala immo. Tá 
quentelte senna: "Ma ua yando elye mici 
hildoryar?" Sa-lalanes ar eques: "Uan." Imíca i 
móli i héra airimo enge quén i nosseo i nero 
yeo hlas Péter aucirne, ar eques: "Ma uan cenne 
lyé i tarwasse óse?" Mal Péter lalane sa ata, 
ar mí imya lú tocot lamyane. 

Tá tulyanelte Yésus Caiafasello i túriondenna i 
nóreturwa. Sí arinya né. Mal té uar lende mir 
i túrion i nóreturwa, lá náven úpoice, mal 
lertumnelte mate i lahtiémat. Tá Piláto túle 
etsenna téna ar eque: "Mana i ulquetie ya 
túlualde nér sinanna?" Hanquentelte senna: "Qui 
nér sina úme ongwemo, ualme arantane se lyenna." 
Tá eque téna Piláto: "Lé áse mapa ar áse 
name thanyeldanen." I Yúrar quenter senna: "Ualme 
lerta nahta aiquen" ; amaquatien i quetta ya 
quente Yésus tanien i nostale qualmeo ya 
qualumnes. 

Etta Piláto lende mir i túrion i nóreturwa ar 
yalde Yésus ar quente senna: "Ma elye ná i aran 
Yúraron?" Yésus hanquente: "Ma quetil si 
immonen, hya ma exeli acarpier lyenna pa ní?" 
Piláto hanquente: "Lau inye Yúra ná? Véra 
nórelya ar i hére airimor arantaner lye inyen. 
Mana acáriel?" Yésus hanquente: "Aranienya ua 
mar sino. Qui náne aranienya mar sino, núronyar 
mahtaner, i inye lá umne arantaina i Yúrain. Mal 
sí aranienya ui silo." 

Etta Piláto quente senna: "Sie nalye aran?" 
Yésus hanquente: "Elye quéta i nanye aran. Nat 
sinan anaien nóna, ar nat sinan utúlien mir i 
mar, i vettumnen pa i nanwie. Ilquen ye ná i 
nanwiéno lasta ómanyanna." Eque senna Piláto: 
"Mana nanwie?" 

Apa quetie si etemennes ata i Yúrannar ar quente 
téna: "Uan hire cáma sesse. Mal samilde haime i 
senin len nér i Lahtiesse. Ma merilde, tá, i 
senuvan len i aran Yúraron?" Tá yámelte ata, 
quétala: "Lá nér sina, mal Varavas!" Ono 
Varavas náne pilu. 

RANTA 

Tá Piláto etta nampe Yésus ar falpane se. Ar i 
ohtari carner ríe necellíva ar sa-panyaner 
caryasse ar hanter luicarne larma os se, ar 
túlelte epe se ar quenter: "Aiya, Aran Yúraron!" 
Ar palpaneltes i cendelesse. Ar Piláto lende 
etsenna ata ar quente téna: "Cena! Túluanyes 
etsenna lenna ata, i istuvalde i uan hire cáma 
sesse." Etta Yésus ettúle, cólala i ríe 
neceliva ar i luicarne larma. Ar quentes téna: 
"Ela i atan!" Mal íre i hére airimor ar i cánor 
cenner se, yámelte quétala: "Áse tarwesta! Áse 
tarwesta!" Piláto quente téna: "Lé áse mapa ar 
áse tarwesta, an inye ua hire cáma sesse." I 
Yúrar hanquenter senna: "Samilme thanye, ar sana 
thanyenen náse valda qualmeo, pan acárien immo 
Eruo yondo." 

Etta, íre Piláto hlasse quetie sina, anes ambe 
ruhtaina, ar lendes mir i túrion ata ar eque 
Yésunna: "Mallo tulilye?" Mal Yésus ua antane 
sen hanquenta. Etta Piláto quente senna: "Ma ual 
carpa ninna? Ma ual ista i inye same hére 
lye-senien ar hére lye-tarwestien?" Yésus 
hanquente senna: "Laume sámel hére or ní qui 
úmes antaina lyen táriello. Sinen i nér ye 
ni-arantane lyen same ambe túra úcare." 

Etta Piláto cestane lé senien se. Mal i Yúrar 
yámer, quétala: "Qui senil nér sina, umilye 
meldo i Táraráno! Ilquen ye care immo aran 
amorta i Táraranna!" Etta Piláto, apa hlarie 
quettar sine, tulune Yésus etsenna, ar hamnes 
undu námohammasse nómesse estaina i Sarna Paca, 
hya Heveryasse . Sí enge i manwie i Lahtiéva; 
náne os i nertea lúme. Ar quentes i Yúrannar: 
"Ela aranelda!" Mal yámelte: "Áse mapa oa, áse 
mapa oa! Áse tarwesta!" Piláto quente téna: "Ma 
tarwestuvan aranelda?" I hére airimor hanquenter: 
"Ualme same aran enga i Táraran!" Tá, etta, 
arantanes Yésus tien tarwestien. 

Sie nampelte Yésus. Cólala tarwerya insen 
etemennes i nómenna estaina Caraxomen, yó 
Heverya esse ná . Tasse tarwestaneltes, ar exe 
atta óse, quén foryaryasse ar quén 
hyaryaryasse, as Yésus i endesse. Piláto tence 
yando tanwa ar panyane sa i tarwesse. Né técina: 
"Yésus Nasaretello, Aran Yúraron." Sie rimbali i 
Yúraron hentaner tanwa sina, pan i nóme yasse 
Yésus náne tarwestaina caine hare i ostonna, ar 
anes técina Heveryasse, Latinde ar Hellenyasse. 
Mal i hére airimor Yúraron quenter Pilátonna: 
"Áva tece: Aran Yúraron, mal i quentes: Inye ná 
Aran Yúraron." Piláto hanquente: "Ya etécien 
etécien." 

I ohtari, íre tarwestanelte Yésus, namper 
larmaryar ar carner mittar canta, er mitta ilya 
ohtaren, ar nampelte yando lauperya. Mal i laupe 
náne pen yanwe, vírina ve erya mitta telmello 
talmanna. Etta quentelte, quén i exenna: "Ávalve 
narca sa, mal alve hate thanwali pa man samuva sa" 
; amaquatien i tehtele ya quete: "Ciltanelte 
larmanyar mici inte, ar pa laupenya hantelte 
thanwali." Ar i ohtari é carner sie. 

Tarner ara Yésuo tarwe amillerya ar amilleryo 
nétha, María verirya Clópas, ar María 
Mahtaléne. Sie, íre Yésus cenne amillerya ar i 
hildo ye méles tárala tasse, quentes 
amilleryanna: "Nís, ela yondotya!" Tá quentes i 
hildonna: "Ela amillelya!" Ar sana lúmello i 
hildo nampe se mir véra coarya. 

Epeta, íre Yésus cenne i ilqua náne telyaina, 
quentes amaquatien i tehtele: "Nanye soica." Enge 
tasse salpa quanta sára limpeo, ar panyanelte 
hwan ehtisse ar tulune sa antoryanna. Apa camie i 
sára limpe, Yésus quente: "Nás telyaina!", ar 
láves caryan lanta ar effirne. 

Pan si martane i auresse Manwiéva, i Yúrar 
arcaner Pilálollo i telcoltat umnet rácine ar i 
hroar mapaine oa, i lá lemyumnelte i tarwesse i 
sendaresse, an sana sendare náne túra. Etta i 
ohtari túler ar rancer i telcu i minyo ar i exeo 
yet nánet tarwestaine óse. Mal túlala Yésunna 
cennelte i anes nollo qualin ar uar rance 
telcoryat. Ananta quén i ohtarion terne etterya 
ehtinen, ar mí imya lú serce ar nén ettúlet. 
Ar ye sa-ecénie evettie, ar vettierya nanwa ná, 
ar sé ista i nyáras nanwali, i yando lé 
savuvar. An nati sine martaner amaquatien i 
tehtele: "Erya axo hroaryo lá nauva rácina." Ar 
ata, hyana tehtele quete: "Yétuvalte yenna 
etérielte." 

Apa nati sine Yósef Arimatheallo, ye náne Yésus 
hildo, mal nuldiesse ruciénen i Yúrallon, arcane 
Pilátollo mapie oa Yésuo hroa, ar Piláto láve 
sa. Etta túles ar nampe hroarya oa. Yando 
Nicorémus, i nér ye túle senna lómisse i 
yestasse, túle túlula ostime níthima suhteva ar 
thortoava, os lungwi tuxa. Sie nampette Yésuo 
hroa ar vaitanet sa vaimalissen as i níthime 
laiqui, ve Yúraron haime íre manwalte loico i 
sapsan.. Mal i nómesse yasse anes tarwestaina 
enge tarwa, ar i tarwasse vinya noire, yasse 
úquen en náne panyaina. Etta panyanette Yésuo 
hroa sanome, pan ta náne Yúraron aure Manwiéno, 
ar pan i noire hare né. 

RANTA 

I minya auresse i otsolo María Mahtaléne túle i 
noirinna arinyave, íre en enge mornie, ar cennes 
i náne i ondo mapaina oa i noirillo. Etta nornes 
ar túle Símon Péterenna ar i hyana hildonna, ye 
Yésus méle, ar quente túna: "Amápielte i Heru 
et i noirillo, ar ualme ista yasse apánieltes." 
Tá Péter etemenne as i hyana hildo, ar lendette 
i noirinna. Yúyo nér nornet, mal i hyana hildo 
norne linta lá Péter ar túle minya i noirinna, 
ar luhtanes ar cenne i lanni caitala tasse, mal 
uas lende minna. Tá Símon Péter túle, hilyala 
se, ar lendes mir i noire. Cennes i vaimar caitala 
tasse, ar i lanne ya enge caryasse, lá caitala as 
i vaimar, mal tolúna satya nómesse. Tá i hyana 
hildo, ye túle minya i noirinna, yando lende 
minna; ar cennes ar sáves. An en uatte sinte i 
tehtele, i mauyane sen orta qualinillon. Tá i 
hildor nanwenner marittannar. 

Mal María tarne nítala ara i noire. Ar íre 
nítanes luhtanes yétien mir i noire, ar cennes 
vala atta mi ninque háma, quén ara i cas ar 
quén ara i talu yasse Yésuo hroa náne 
caitienwa. Quentette senna: "Nís, mana i casta 
yanen níteal?" Quentes túna: "Amápielte oa 
Herunya, ar uan ista yasse apánieltes." Quétala 
si quernes immo ar cenne Yésus tárala tasse, mal 
uas sinte i anes Yésus. Yésus quente senna: 
"Nís, mana i casta yanen níteal? Man cesteal?" 
Intyala i anes i tarwandur, quentes senna: "Heru, 
qui elye se-ocólie oa, nyara nin i nóme yasse 
apánielyes, ar inye se-mapuva oa." Yésus quente 
senna: "María!" Quérala immo, quentes senna 
Heveryasse: "" ; ya tea peantar. Yésus quente 
senna: "Ávani appa, an en uan ortanie amba 
Atarinyanna. Mal mena hánonyannar ar queta téna: 
Ortean Atarinyanna ar Atareldanna, Ainonyanna ar 
Ainoldanna." María Mahtaléne túle ar tulune i 
vinyar i hildonnar: "Ecénien i Heru!", ar i 
quentes nati sine senna. 

I thinyesse aure yano, i minya ré i otsolo, íre 
i fennar náner pahte yasse i hilmor enger, 
ruciénen i Yúrallon, Yésus túle ar tarne mici 
te ar quente téna: "Raine na len!" Apa quetie si 
tannes tien máryat ar etterya. Tá i hildor nér 
alassie íre cennelte i Heru. Yésus enquente 
téna: "Raine na len! Tambe i Atar ementie ní, 
síve inye menta lé." Ar apa quetie si thúyanes 
téna ar quente téna: "Cama i Aire Fea! Qui 
apsenilde quenion úcari, nalte apsénine tien; 
qui tulcalde quenion úcari, nalte tulcaine." 

Mal Tomas, quén i yunqueo, estaina i Onóno, úme 
aselte íre Yésus túle. Sie i hyane hildor 
quenter senna: "Ecénielme i Heru!" Mal quentes 
téna: "Qui uan cenuva máryatse i tehtar i 
taxion, ar uan panya ninya má etteryasse, lá 
savuvan." 

Auri tolto apa si hilmoryar enger ata i coasse, ar 
Tomas enge aselte. I fennar nér pahte, mal Yésus 
túle téna ar quente: "Raine na len!" Tá quentes 
Tomanna: "Á panya leperelya sís, ar cena 
mányat, ar á menta málya, ar ása panya 
ettenyasse; áva na savielóra, mal sávala." 
Tomas hanquente senna: "Herunya ar Ainonya!" 
Yésus quente senna: "Ma savil ceniénen ni? 
Alassie nar i uar ecénie ananta savir." 

Yésus carne yando rimbe hyane tannali epe i 
hildor, yar uar técine parma sinasse; mal sine 
nar técine i savuvalde i Yésus ná i Hristo, i 
Eruion, ar i sávala samuvalde coivie esseryanen. 

RANTA 

Apa nati sine Yésus apantane immo i hildoin ata 
ara Ear Tiverias; ar apantanes immo sie: Enger uo 
Símon Péter ar Tomas, estaina i Onóno, ar 
Natanael Cánallo Alileo ar Severaio yondor ar exe 
atta hildoryaron. Símon Péter quente téna: 
"Ménan raitien lingwili." Quentelte senna: "Yando 
elme túlar aselye." Etemennelte ar lender mir i 
lunte, mal ter lóme yana raitanelte munta. 

Mal íre arin túle, Yésus tarne i fárasse, ono 
i hildor uar hanyane i anes Yésus. Tá Yésus 
quente téna: "Hinyar, ma ualde same lingwi?" 
Hanquentelte senna: "Penilme." Quentes téna: 
"Hata i rembe i foryasse i lunteo ar hiruvalde 
lingwili!" Sie hanteltes, ar tá ualte polde 
tucitas amba i nótenen lingwilíva. Etta i hildo 
ye Yésus méle quente Péterenna: "Náse i Heru!" 
Sie Símon Péter, hlárala i anes i Heru, 
quiltane immo vaccoryanen, an anes helda, ar hante 
immo mir i ear. Mal i hyane hildor túler i 
luntenen ; an úmelte haire nórello, er os rangar 
tuxa ; túcala i rembe lingwion. 

Mal íre hótarnelte nórenna cennelte caitea 
tasse hyulmaruine ar lingwili caitala sanna, ar 
massa. Yésus quente téna: "Á tulu lingwili ion 
raitanelde sí." Etta Símon Péter lende mir i 
lunte ar tunce i rembe nórenna, quanta haure 
lingwion nelde lepenquean ar tuxa. Mal ómu anelte 
ta rimbe, i rembe úme narcaina. Eque téna 
Yésus: "Tula, sama arinwat!" Úquen i hildoron 
veryane maquete senna: "Man elye?", pan sintelte i 
anes i Heru. Yésus túle ar nampe i massa ar 
antane sa tien, ar yando i lingwi. Si náne i 
neldea lú yasse Yésus apantane immo i hildoin 
apa anes ortaina qualinillon. 

Íre anelte mátienwe i arinwat Yésus quente 
Símon Péterenna: "Símon Yohánion, ma melil ní 
ambe lá té?" Eque senna Péter: "Ná, Heru, 
istalye i nalye melda nin." Quentes senna: "Á 
anta matso eulenyain!" Ata eques senna, attea 
lússe: "Símon Péter, ma melilyen?" Quentes 
senna: "Ná, Heru, istal i nalye melda nin." Eques 
senna: "Na mavar mámanyain!" 

Quentes senna neldea lússe: "Símon Yohánion, ma 
nanye melda lyen?" Péter felle nyére pan quentes 
senna i neldea lússe: "Ma nanye melda lyen?" Sie 
eques senna: "Heru, elye ista ilqua; elye ista i 
nalye melda nin!" Yésus quente senna: "Á anta 
matso eulenyain. Násie, násie quetin lyenna: 
Íre anel ambe nessa, quiltanel immo ar vantane 
yasse mernel. Mal íre nauval yára, eterahtuval 
mályanten ar exe lye-quiltuva ar lye-tulyuva 
yanna ual mere." Si quentes tanien i nostale 
qualmeo yanen talumnes alcar Erun. Ar apa quetie 
si quentes senna: "Áni hilya." 

Íre quernes immo, Péter cenne i hildo ye Yésus 
méle hilyea ; i quén ye i thinyematse náne 
talta ambostyanna ar quente: "Heru, man ná ye 
varta lye?" Etta, íre Péter cenne se, quentes 
Yésunna: "Heru, mana nér sina caruva?" Eque 
senna Yésus: "Qui thelmanya ná i lemyuvas tenna 
tulin, mana ta lyen? Elye áni hilya!" Etta quetie 
sina etemenne imíca i hildor: "Sana hildo ua 
qualuva." Mal Yésus ua quente senna i uas 
qualumne, mal: "Qui thelmanya ná i lemyuvas tenna 
tulin, mana ta lyen?" 

Sé ná i hildo ye vetta pa si ar ye etécie nati 
sine, ar istalme i vettierya nanwa ná. 

Mal ear yando rimbe hyane natali yar Yésus 
acárie. Qui mo tecumne pa ilya erya nata, intyan 
i lá ea fárea nóme mí mar imma i parmain nála 
técine. 

Apostelion Carda 

RANTA 

Minya quentanya, alcarinqua theofílo, tencen pa 
ilye i nati yar Yésus yestane care ar peanta, 
tenna i aure yasse anes mapaina ama, apa antanes 
canwali i apostelin i cilles. Tien yando tannes 
inse coirea rimbe tanwalínen apa perpéres, nála 
cénina lo té ter auri canaquean, cárala sinwe i 
nati yar apir Eruo aranie. Ar omentieryassen 
aselte antanes tien i canwar: "Áva lelya oa 
Yerúsalemello, mal á lemya, lartala tan pa ya i 
Atar antane vandarya, ar pa ya hlasselde nillo. An 
Yoháno tumyane nennen, mal elde nauvar tumyaine 
Aire Feanen lá rimbe auri ho sí."Sí íre anelte 
ocómienwe, maquentelte senna: "Heru, ma 
envinyatal i aranie Israélen lúme sinasse?" 
Quentes téna: "Ua len ista i lúmi ar lúr yar i 
Atar apánie véra túreryasse, mal camuvalde 
túre íre i Aire Fea tuluva lenna; ar nauvalde 
vettonyar mi Yerúsalem ar i quanda Yúrea ar 
Samária véla, ar cemeno anhaira rantanna." 

Ar apa quentes nati sine, íre tirnelte, anes 
ortaina, ar lumbo se-nurtane hendultalto. Ar íre 
yentelte ama mir menel íre oantes, yé! nér atta 
mi ninqui larmali tarnet ara te, ar quentette: 
"Neri Alileallo, manen ná i táralde yétala 
menel? Yésus sina, ye náne cámina ama lello mir 
i lumbo, entuluva sie, mí imya lé ya tirneldes 
lelyea mir menel." 

Tá nanwennelte mir Yerúsalem i orontello estaina 
Oron Milpieron, ya ná hare Yerúsalemenna, os 
sendarelenda oa. Tá, apa menie minna, lendelte 
ama mir i oromar yasse marnelte, Péter ar Yoháno 
ar Yácov ar Andréo, Filip ar thomas ar Mattéo, 
Yácov Alféoion ar Símon i Sélot, ar Yúras 
Yácovion. Illi mici te náner voronde hyamiesse, 
as nisseli ar María amil Yésuo, ar as hánoryar. 

Sí yane auressen Péter oronte et endello i 
hánoron ; i thánga náne os queni yúquean tuxa 
; ar quente: "Neri, hánor, mauyane i Tehtelen 
náve carna nanwa, ta ya i Aire Fea quente nóvo 
ter Laviro anto pa Yúras, ye tanne i tie in 
namper Yésus. An anes nótina mici vi ar camne 
ranta núromolie sinasse." (Nér sina ngente resta 
i paityalénen úfailiéno, ar lantala hatsenen 
rúves i endesse, ar ilye hirdiryar uller et 
sello. Ta túle i istyanna illion i marner 
Yerúsalemesse, ar etta sana resta náne estaina 
lambeltasse Aceldama ya tea: Resta Serceva.) 

"An anaie técina i Parmasse Airelírion: 'Nai 
mardarya nauva lusta, ar nai úquen maruva tasse', 
ar: 'Nómerya ortíriéno lava exen mapa.' Etta 
mauya ven cile er i nerion i túler uo aselve ter 
i quanda lúme yasse i Heru Yésus lende minna ar 
ettenna mici vi, i yestallo íre Yoháno tumyane 
ar tenna i aure yasse anes cámina ama vello. 
Quenen mici té mauya náve vetto aselve pa 
enortierya." 

Ar tulyanelte ompa atta, Yósef estaina Varsappas, 
ye sáme i epesse Yusto, ar Mattías. Ar hyamnelte 
ar quenter: "Elye, Héru ye ista illion endar, 
cara sinwa man icíliel camien i núromolie ar 
nóme ve apostel yar Yúras hehtane menien véra 
nómeryanna." Ar hantelte thanwali pa tu, ar i 
thanwa tenge Mattías, ar anes nótina imíca i 
minque aposteli. 

RANTA 

Íre i aure atharo Otsolaron Otso náne túlienwa, 
anelte illi uo mi er nóme, ar rincanen túle 
menello ran ve hlápula naraca súrio, ar quantes 
i quanda coa yasse engelte. Ar lambali ve náreva 
náner cénine lo te ar náner etsátine, ar 
handes ilquende mici te. Tá illi mici te náner 
quátine Aire Feanen ar yestaner quete alavéle 
lambalissen, ve i Faire antane tien carpa. 

Ar enger Yerúsalemesse Yúrali márala tasse, 
ainocimye nelli, ilya nórello nu menel. Sie, íre 
ran sina martane, i liyúme ocomne ar náne 
rucina, an ilquen mici te hlasse te quéta véra 
lamberyasse. Anelte captaine ar mi elmenda, 
quétala: "Yé, ilye queni sine i quétar nar 
Alileallo, lá? 

Ananta manen ná i hláralve, ilquen mici vi, 
véra lamberya yassen anelve nóne? Queni ho 
Parthea ar Meria ar Elam, queni i marir mi 
Mesopotamia, Yúrea ar Capaprocia, Pontus ar 
Ásia, ar Frihia ar Pamfylia, Mirrandor ar i 
ménar Livio, hare Cirénenna, ar i utúlier 
Rómallo, Yúrali ar quernamor véla, queni ho 
Hréte ar Aravia ; hláralvet quéta vére 
lambelvassen pa Eruo túre cardar!" Anelte ara 
inte elmendanen ar hanyaner munta, quétala quén 
i exenna: "Mana ná nat sina?" Mal exeli, yaiwesse 
téna, quenter: "Nalte quante lisse limpeo!" 

Mal Péter oronte as i minque ar ortane ómarya ar 
quente téna: "Neri Yúreallo ar ilye elde i marir 
Yerúsalemesse, nai si nauva sinwa len, ar á 
lasta quetienyannar: Queni sine é uar quante 
limpeo ve intyalde, an si i neldea lúme i aureo 
ná. Úsie, si ná ya náne quétina ter Yoel i 
Erutercáno: 'Ar i métime auressen,' Eru quete, 
'ulyuvan fairenyo ilya hrávenna, ar yondoldar ar 
yeldeldar quetuvar ve Erutercánor, ar nesse 
nerildar cenuvar mauri, ar yáre nerildain óluva 
olollínen, ar yando mólinyannar ar veurenyannar 
ulyuvan fairenyo ente auressen, ar quetuvalte ve 
Erutercánor. Ar antuvan tanwali menelde or le ar 
tannali cemende nún, serce ar náre ar híthie 
usqueva; Anar nauva carna mornie ar Ithil nauva 
carna serce, nó i Héruo túra ar meletya aure 
tuluva. Ar ilquen ye yale i Héruo essenen nauva 
rehtaina.' 

Neri Israélo, hlara quettar sine: Yésus 
Násaretello, nér ye Eru panyane epe le taure 
cardalínen ar tanwalínen ar tannalínen yar Eru 
carne sénen endeldasse, ve elde istar, nér sina, 
ve quén antaina olla Eruo tanca panonen ar i 
istyanen ya sámes nóvo, tancelde tarwesse 
úthanyaron mánen ar nacanter se. Mal Eru ortane 
se lehtiénen qualmeo núti, an úne cárima 
qualmen hepitas. An Lavir quete pa sé: 'Illume 
cennen i Héru epe hendunyat, an náse ara 
formanya, ni-pustien návello pálina. Etta 
endanya náne valima ar lambanya quente pa túra 
alasse. Ente, yando hrávenya maruva estelde, an 
ual hehtuva feanya Mandostosse; yando ual lavuva 
vorondalyan cene quelexima sóma. Acáriel sinwe 
nin i tier coiviéva; ni-quantuval alassenen 
cendelelyallo.' 

Neri, hánor, ná nin lávina quete lérave lenna 
pa i atartur Lavir, i effirnes ar náne talaina 
sapsaryanna, ar noirirya ea mici vi tenna aure 
sina. Etta, pan anes Erutercáno ar sinte i Eru 
antane sen vanda pa panie mahalmaryasse quén 
yáveo othweryo, sámes apacen ar quente pa i 
enortie i Hristova, i únes hehtaina Mandostosse; 
yando, hráverya ua cenne quelexima sóma. Yésus 
sina Eru enortane, pa ya illi mici me nar 
astarmoli. Etta, pan anes ortaina Eruo formanna ar 
camne i Aire Fea Ataryallo vandaryanen, etulúlies 
si ya cenilde ar hlarilde. An Lavir ua oronte 
menelenna, mal sé immo quete: 'I Héru quente 
herunyanna: Hara ara formanya, tenna panyuvan 
ngottotyar ve tulco talutyant.' Etta nai i quanda 
coa Israélo istuva i Eru carne se Heru ar Hristo, 
Yésus sina ye tarwestanelde." 

Íre hlasselte ta anelte círine endaltasse, ar 
quentelte Péterenna ar i hyane apostelinnar: 
"Neri, hánor, mana caruvalme?" Péter quente 
téna: "Hira inwis, ar nai ilquen mici le nauva 
tumyaina Yésus Hristo essenen apsenien 
úcarildaiva, ar camuvalde i anna Aire Feava. An 
elden ná i vanda, ar hínaldain ar in nar haire ; 
illi i yaluva i Heru Ainolva insenna." Ar rimbe 
hyane quettalínen vettanes tien ar hortane te, 
quétala: "Na rehtaine hwarin nónare sinallo!" 
Etta i camner quettarya náner tumyaine, ar yana 
auresse os fear húmi nelde náner napánine. Ar 
anelte voronde mí peantie i apostolion ar mí 
otornasse, i raciesse i massava ar i hyamiessen. 

Rucie lantane ilquenna, ar rimbe elmendali ar 
tanwali martaner ter i aposteli. Illi i sáver 
náner uo samiesse ilqua alasatya, ar vancelte 
armaltar ar i restar yar haryanelte ar etsanter i 
telpe illin, aiqueno maurenen. Ar aure apa aure 
anelte i cordasse, nála erya sámo, ar mantelte 
matsolta i coassen, arwe túra alasseo ar poica 
endo, laitala Eru ar arwe i mára nirmeo i quanda 
lieo. I imya lúmesse, ilya auresse, i Heru 
ten-napanne i náner rehtaine. 

RANTA 

Sí Peter ar Yoháno lendet ama mir i corda i 
lúmesse hyamiéno, i nertea lúme. Ar nér ye 
náne úlévima amilleryo súmallo náne cólina 
tar, ar panyaneltes ilya auresse ara i ando i 
cordo ya náne estaina i Mairea, arcieryan annar 
oraviéva illon lender mir i corda. 

Íre cennes Péter ar Yoháno i menumner mir i 
corda, arcanes tullo annali oraviéva. Mal Péter, 
as Yoháno, yente senna ar quente: "Ámet yéta!" 
Etta tances henyat tusse, sánala i camumnes nat 
tullo. Mal Péter quente: "Telpe ar malta uan 
harya, mal ya é samin antan lyen: Essenen Yésus 
Hristo Nasaretello, á vanta!" Ar nampeses 
formaryasse ar ortane se. Mí imya lú talluniryat 
ar tallimiryato axor náner cárine tulce, ar 
campes ama ar vantane, ar lendes asette mir i 
corda, vantala ar cápala ar laitala Eru. Ar i 
quanda lie cenne se vantea ar laitea Eru. Ente, 
sintelte man anes, i sé náne i nér ye nóvo 
hamne camien annali oraviéva ara i Mairea Ando i 
cordasse, ar anelte quátine elmendanen ar náner 
ara inte yanen náne martienwa sen. 

Íre i nér himyane Péter ar Yoháno, i quanda 
lie, nála captaine, norner uo téna i nómesse 
estaina i Tarmatéma Solomondo. Cénala ta, Péter 
quente i lienna: "Neri Israélo, manen ná i nalde 
elmendasse pa si, ar mana castalda yétien met ve 
qui véra túremmanen hya ainocimiemmanen 
atyáriemmes vanta? I Aino Avrahámo ar Ísaco ar 
Yácovo, atarelvaron Aino, atálie Yésus núrorya 
alcarenna, sé ye elde antaner olla ar laquente 
epe Piláto cendele, ómu mernes lerya se. Elde 
laquenter i aire ar faila, ar arcanelde i 
camumnelde nér ye náne nahtar, mal nacantelde i 
Turco coiviéva. Mal Eru ortane se qualinillon, pa 
ya nalme illi astarmoli. Etta, saviemmanen 
esseryasse, esserya acárie nér sina polda ye 
yétalde ar ye istalde, ar i savie ya ea ter se 
ánie sen mále epe henduldat. 

Ar sí, hánor, istan i carnelde sie peniesse 
istyava, ve turcoldar yando carner. Mal sie Eru 
acárie nanwe i nati yar nóvo carnes sinwe ter 
ilye tercánoryaron anto: i Hristorya perperumne. 

Etta hira inwis ar quera inde, úcareldaron náven 
aupsárine, lávala lúmelin ceutiéva tule i 
Héruo cendelello, ar mentieryan i Hristo sátina 
len, Yésus, ye mauya menelen hepe tenna i lúmi 
envinyatiéva ilye nativa pa yar Eru quente 
antonen airi tercánoryaron, yalúmesse. É Móses 
quente: "I Héru Ainolda ortuva Erutercáno mici 
hánoldar, ve ní. 

É ilya quen ye ua lasta Erutercáno tananna nauva 
nancarna lieryallo." Ar ilye i Erutercánor, ho 
Samuel innar hilyaner se ; illi i equétier ; 
yando acárier sinwe auri sine. Elde nar yondor i 
Erutercánoron ar i véreo ya Eru tulcane as 
atarildar, quétala Avrahamenna: 'Ar erdelyasse 
ilye i nossi cemeno nauvar aistane.' Eldenna, apa 
ortie Yondorya, Eru se-mentane aistien le, 
queriénen ilquen oa olce cardaldallon." 

RANTA 

Íre carampette i lienna, i hére airimor ar i 
cordo hesto ar i Sarducear túler túna, nála 
rúthie pan peantette i lien ar carnet sinwe i 
enortale qualinillon Yésunen. Ar panyanelte 
máltat tusse ar panyaner tu mandosse tenna i 
hilyala aure, an thinye náne túlienwa. Mal 
rimbali imíca i hlasser i quetta sáver. Ar i 
nóte i nerion oronte tenna húmi lempe. 

Túle i hilyala auresse i ocomner i turi ar i 
amyárar ar i parmangolmor Yerúsalemesse, as 
Annas i héra airimo ar Caiafas ar Yoháno ar 
Alexander ar ilye i náner nosseo i héra airimo. 
Apa panie tu endaltasse maquentelte: "Mana 
túrenen hya mano essenen carneste nat sina?" Tá 
Péter, quanta Aire Feanen, quente téna: "Turcor 
i lieo ar amyárar, qui namme aure sinasse 
céthine pa mára carda nimpa neren, ar merilde 
ista mannen nér sina acámie málerya, nai nauva 
sinwa illin mici le ar i quanda lien Israélo i 
martanes essenen Yésus Hristo Nasaretello, ye 
elde tarwestaner mal Eru ortane et qualinillon. 
Sénen nér sina tára sisse epe le málesse. 

Si ná i ondo ya náne nótina ve munta lo elde i 
carastaner, ya anaie carna i vinco cas. Ar rehtie 
ua ea aiquen hyananen, an yando ua antaina hyana 
esse nu menel yanen mauya ven náve rehtaine." 

Íre cennelte manen lérave Péter ar Yoháno 
quenter, ar sinter i anette tengwalóre ar senwe 
neri, anelte quátine elmendanen, pan yando 
sinteltet ve queni i náner as Yésus. Íre 
cennelte i nér ye tarne asette, sé ye camne 
mále, sámelte munta quetien ana tu. Etta, apa 
canie tun lelya et i ocombello, carnelte úvie uo, 
quétala: "Mana caruvalve sine nerin? An tanwa ya 
queni istar amartie ter tu, athcénima illin i 
marir Yerúsalemesse, ar ua ece ven laquete sa. 
Mal pustien sa návello vintaina ambe palan i 
liesse, alve naitya tu, i ávatte quetuva ambe 
esse sinanen aiquenna." 

Ar apa yalie tu cannelte tun i mauyane tun aqua 
pusta quete ar peanta Yésuo essenen. Mal 
hanquentasse Péter quente téna: "Qui ná faila 
Eruo hendusse lasta lenna ar lá Erunna, alde name 
inden! Mal emme uat pole pusta quete pa yar 
ecéniemme ar ahláriemme." Apa quentelte ambe 
túna aice quettalínen lehtaneltet, pan ualte 
hirne casta paimetien tu, ar castanen i lieo, an 
illi mici te antaner alcar Erun pa ya náne 
martienwa. An i nér yesse tanwa sina nestiéva 
náne martienwa sáme amba lá loar canaquean.Apa 
anette lehtaine lendette vérattannar ar nyarner 
tien i nati yar i hére airimor ar i amyárar 
quenter túna. Hlárala ta, er sámanen ortanelte 
ómalta Erunna ar quenter: "Hér, elye ná ye 
carne menel cemenye ar yar ear tusse, ar ye Aire 
Feanen quente ter i anto Lavir atarelmo, núrolya: 
'Manen ná i nóreli amortear ar lieli sánear pa 
luste natali? Cemeno arani atárier ar i cánor 
ócómier ve er, i Hérunna ar Hristoryanna.' An 
é ocomnelte osto sinasse, Herol ar Pontio Piláto 
ar quelli i nórion aire núrolyanna, Yésus, ye 
lível, carien yar mályanen ar cilmelyanen nóvo 
asantiel martumner. Ar sí, Héru, á tunta 
lurweltar, ar lava mólilyain quete quettalya ilya 
veriénen, íre rahtal mályanen nestien, ar íre 
tanwali ar tannali martar essenen aire núrolyo, 
Yésus. 

Ar apa quentelte i arcande, i nóme yasse anelte 
ocómienwe náne pálina, ar ilquen mici te náne 
quátina i Aire Feanen ar quenter Eruo quetta 
veriénen. 

Ente, i liyúme ion sáver sámer er enda ar fea, 
ar úquen mici te quente pa aiqua ya sámes i ta 
náne vérarya, mal sámelte ilye nati alasatye. 
Ar túra túrenen i aposteli etantaner vettielta 
pa i enortie Yésus Hristova, ar túra Erulisse 
caine illinnar mici te. É enge úquen arwa maureo 
mici te, an illi i sámer restar hya coar vancer 
tai ar talle i telpe ya ngentelte i vácine natin 
ar panyaner ta epe i apostelion talu. Tá mo 
etsate ilquenen ve maurelta náne. Sie Yósef, ye 
i apostellon camne i epesse Varsappa ; ya tea 
Tiutaleo Yondo ; quén i Leviron, nóna Ciprusse, 
ye sáme resta, vance sa ar talle i telpe ar 
panyane sa epe i apostelion talu. 

RANTA 

Mal nér yeo esse náne Ananías, as Saffíra 
verirya, vance resta ya sámes ar nuldave hempe 
ranta i telpeo ya ngentes, ve yando verirya sinte. 
Talles eryave ranta ar panyane sa epe i apostolion 
talu. Mal Péter quente: "Ananías, manen ná i 
Sátan ánie lyen verie hurien i Aire Fean ar 
panya oa elyen ranta i telpeo ya ngentel i restan? 
Íre haryanelyes, ma únes lyenya? Ar apa anes 
vácina, ma ual en lertane cile mana carumnel? 
Mana castalya carien taite carda? Uhúriel, lá 
atanin, mal Erun!" Íre hlasses quettar sine, 
Ananías lantane undu ar effirne. Ar túra rucie 
túle illinnar i hlasser sa. Mal i nesse neri 
oronter, se-vaitaner lannelissen, ar coller se 
ettenna sapsaryanna. 

Apa lúmi nelde verirya túle minna, lá istala ya 
náne martienwa. Péter quente senna: "Ánin 
nyare, ma vanceste i resta nonwe sinan?" Quentes: 
"Ná, ta náne i nonwe." Mal Péter quente senna: 
"Manen ná i aneste er sámo tyastien i Héruo 
faire? Yé! I talu ion taller verulya sapsaryanna 
nát epe i fenda, ar coluvalte lyé ettenna." Mí 
imya lú lantanes undu epe Pétero talu ar 
effirne. Íre i nesse neri túler minna, hirneltes 
qualin, ar colleltes ettenna ar antane sen sapsa 
ara verurya. Etta túra rucie túle or i quanda 
ocombe ar or illi i hlasser pa nati sine. 

Ente, ter i apostolion mát rimbe tanwali ar 
tannali martaner imíca i lie, ar illi mici te 
ocomner Solomondo tarmatémasse, nála er sámo. 
Úquen i exion veryane erta inse téna, ananta i 
lie laitane te. 

Ente, queneli i sáver i Herusse náner napánine, 
liyúmeli nereliva ar nisseliva véla. Etta 
tallelte i hlaiwar ettenna ar panyaner te tasse 
pitye caimalissen ar tulmalissen, mérala eryave i 
Péter, íre lahtanes, hatumne leo quenelinnar 
mici te. Ar i liyúme i ostollon os Yerúsalem 
ocomne, cólala hlaiwali ar i náner nwalyaine lo 
úpoice faireli, ar ilquen mici te náne nestaina. 

Mal i héra airimo ar i enger óse, i heren 
Sarducearon ya enge tá, oronter ar náner 
quátine hrúceno, ar panyanelte mát i 
apostelinnar ar panyaner te i ostomandosse. Mal i 
lómisse i Héruo vala pantane i mando andor, 
talle te ettenna ar quente: "Á lelya, ar tárala 
i cordasse á quete i lienna ilye i quetier pa 
coivie sina!" Apa hlasselte ta, lendelte mir i 
corda árasse ar peantaner. 

Íre i héra airimo ar i enger óse túler, 
comyanelte i Tára Combe ar i quanda ocombe 
amyáraron i yondoron Israélo, ar mentaneltet i 
mandonna talien te. Mal íre i cánor túler tar 
ualte hirne te i mandosse. Apa nanwenie nyarnelte: 
"I mando hirnelme pahta ilya varnassenen, ar i 
cundor tárala ara i fendar, mal íre latyanelme i 
mando hirnelme úner i mityasse." Íre i cordo 
hesto ar i héra airimo véla hlasser quettar 
sine, anelte útance pa nati sine ar pa mana 
martumne sina nattonen. Mal nér túle ar nyarne 
tien: "Yé! I neri i panyanelde i mandosse nar i 
cordasse, tárala ar peantala i lien!" Tá i hesto 
lende oa as cánoryar ar taller te, mal ú ormeo, 
pan runcelte návello sartaine lo i lie. 

Talleltet ar panyaner te epe i Tára Combe. Ar i 
héra airimo quente: "Antanelme len i canwa: Á 
pusta peanta esse sinasse! Ananta, yé! 
aquátielde Yerúsalem peantieldanen, ar merilde 
tala ner sino serce menna!" Hanquentasse Péter ar 
i hyane aposteli quenter: "Mauya men hilya Eruo 
canwar or tai atanion. Atarelvaron Aino ortane 
Yésus, ye elde nacanter lingiénen se aldasse. 
Eru ortane se ve Turco ar Rehto formaryanna, 
antien inwis Israélen, ar apsenie úcariva. Ar 
elme nar astarmoli pa nattor sine, ve ná i Aire 
Fea, ya Eru antane in lastar canwaryannar." 

Íre hlasselte ta, fellelte harne ar merner nahta 
te. Mal enge nér ye oronte i Tára Combesse, 
Farisa yeo esse náne Amaliel, thanyepeantar melda 
i quanda lien. Cannes: "Á tulya i neri i ettenna 
thinta lúmen." 

Tá quentes téna: "Neri Israélo, cima inde pa ya 
merilde care sine nerin. An nó auri sine theuras 
oronte, quétala i anes valdea, ar nóte nerelion, 
os tuxar canta, lender óse. Mal anes 

nanca, ar illi i cimner canwaryar náner vintaine 
ar nancarne. Apa sé Yúras Alileallo oronte, i 
auressen yassen i lie náne nótina, ar tunces oa 
queneli apa inse. Ananta sana nér qualle, ar illi 
i cimner canwaryar náner vintaine. Ar ve nati 
tarir sí, quetin lenna: Lava sine nerin náve ar 
áva tarasta te, an qui natto sina hya carie sina 
ná atanillon, nauvas nancarna, mal qui nas 
Erullo, ualde poluva nancare te. Tira inde, i 
ualde nauva hírine mahtala Erunna!" 

Tá cimnelte ya quentes. Apa tultie i aposteli 
rípeltet ar canner tien: "Ava quete mi esse 
Yésuo!" Tá lávelte tien auta. 

Té, etta, oanter i Tára Combello mi alasse, pan 
anelte nótine valde perperien yaiwe i essen. Ar 
ilya auresse, i cordasse ar i coassen, ualte 
pustane care sinwa i evandilyon pa Yésus Hristo. 

RANTA 

Mal yane auressen, íre i nóte hildoron oronte, i 
Hellenyar náner nurrula i Heveryannar, pan 
verulóraltar úner címine i ilaurea etsatiesse. 
Etta i yunque yaller i hildoron liyúme intenna ar 
quenter: "Ua mára men hehta Eruo quetta etsatien 
matso i sarnossen. Etta, hánor, á cesta mici 
inde neri otso i samir mára vettie, quante faireo 
ar sailiéno, ar panyuvalmet topien maure sina, 
mal elme en antuvar imme i hyamien ar i 
núromolien i Quetto." 

Ar ya quentelte náne mára i quanda liyúmen, ar 
cillelte Stefano, nér quanta saviéno ar Aire 
Feo, ar Filip ar Procoro ar Nicanor ar Timon ar 
Parmenas ar Nicolao, quernamo Antiocello, ar 
panyaneltet epe i aposteli, ar apa hyamie 
panyanelte máltat tesse. 

Ar Eruo quetta alle, ar i hildoron nóte oronte 
lintave Yerúsalemesse, ar hoa thanga airomolíva 
panyaner inte nu i savie. 

Mal Stefáno, quanta Erulisseo ar túreo, carne 
taure tanwali ar tannali imíca i lie. Mal oronter 
nereli i yomencoallo estaina Leryainaiva, ar 
queneli i túler Cireneallo ar Alexandriallo, 
costien as Stefáno. Mal ualte polle tare i 
sailienna ar i fairenna yainen carampes. Tá 
nuldave carnelte nereli quete: "Ahlárielmes 
quéta naiquetiéli ana Móses ar Eru." 

Ar valtanelte i lie ar i amyárar ar i 
parmangolmor, ar lantanelte senna ar namper se, ar 
tulyaneltes mir i Tára Combe. Ar yallelte húrala 
astarmoli, i quenter: "Nér sina ua pusta quete 
quettali ana aire nóme sina ar ana i thanye. An 
ahlárielmes quéta i sina Yésus Nasaretello 
hatuva undu nóme sina ar vistuva i haimi yar 
acámielve Mósello." 

Ar íre illi i hamner i Tára Combesse tirner se, 
cennelte i cendelerya náne ve valo cendele. 

RANTA 

Mal i héra airimo quente: "Ma nattor sine ear 
sie?" Eques: "Neri, hánor ar atari, hlara! I Aino 
Alcaro tanne inse Avraham atarinyan íre anes 
Mesopotamiasse, nó marnes mi Haran, ar quentes 
senna: 'Á auta nórelyallo ar nosselyallo ar tula 
i nómenna ya tanuvan lyen.' 

Tá lendes et i nórello Caldeaiva ar marne mi 
Haran. Ar talo, apa atarya qualle, Eru tyarne se 
leve nóre sinanna yasse elde sí marir. Ananta 
uas carne se indyono ranta sasse, yando lá i 
cemen nu tallunirya, mal antanes sen i vanda i 
sa-antumnes sen harieryan sa, ar apa sé erderyan, 
íre en pennes hína. Ente, sin quente Eru, i 
erderya marumne ve etyar ettelea nómesse, ar i 
lie carumner te móli ar tyarumner tien moie, ter 
loar tuxi canta. Ar 'i nóre yan nauvalte móli 
inye namuva,' quente Eru, 'ar epeta etelelyuvalte 
ar caruvar núromolie nin nóme sinasse.' Ar 
sen-antanes vére osciriéva, ar sie ónes Ísac 
ar oscirne se i toltea auresse, ar Ísac óne 
Yácov, ar Yácov i nossetúri yunque. 

Ar i nossetúri, quante hrúceno Yósefenna, 
vancer se mir Mirrandor. Mal Eru enge óse, ar 
etelehtanes se et ilye thangieryallon ar antane 
sen lisse ar sailie epe Fárao aran Mirrandoro. Ar 
se-panyanes turien Mirrandor ar quanda coarya. Mal 
saicele túle i quanda nórenna Mirrandoro ar 
Canáno, é túra thangie, ar atarilvar uar hirne 
matso. Mal Yácov hlasse i enge matso 
Mirrandoresse, ar mentanes atarilvar i minya lú. 
Ar mí attea lú Yósef apantane inse hánoryain, 
ar Yósefo nosse náne carna sinwa Fáraon. 
Mentala menta, Yósef yalle Yácov atarya ar ilya 
nosserya, queni lempe otoquean. Yácov lende undu 
mir Mirrandor. Ar effirnes, ve carner atarilvar, 
ar anelte talaine Hyecemenna ar aner panyaine i 
noirisse ya Avraham ngente Hamoro yondollon nonwen 
telpeo. 

Íre i lúme túle hare i vandan ya Eru carne 
sinwa Avrahámen, i lie alle ar oronte túra 
nótenna Mirrandoresse, tenna hyana aran oronte or 
Mirrandor, ye ua sinte Yósef. Sé yuhtane 

finie atarilvannar ar carne ulco tien, mauyala te 
panya lapseltar ettenna, qualieltan. Lúme yanasse 
Móses náne nóna, ar anes vanima Erun, ar anes 
hépina ter astari nelde coasse ataryava. Mal íre 
anes panyaina ettenna, Fárao yelde nampe se ar 
ortane se ve véra yondorya. Ar Móses náne 
peantaina mi ilya sailie Mirrandoro, ar anes taura 
mi quettaryar ar cardaryar. 

Apa rahtie canaquainea loaryanna, túle mir 
endarya i yétumnes hánoryar, i Israelindi. 

Ar íre cennes nér ye perpére úfailie, 
se-varyanes ar antane ahtarie yen perpére orme, 
petiénen undu i Mirra. 

Intyanes i hánoryar hanyumner i Eru antane tien 
rehtie máryanen, mal ualte hanyane sa. Ar i 
hilyala auresse túles téna íre mahtanelte, ar 
néves ata tala te uo rainesse, quétala: 'Neri, 
nalde hánor! Manen ná i carilde úfailie quén i 
exenna?' Mal ye náne úfaila armaroryan ninde se 
oa, quétala: 'Man carne lyé turco ar námo or 
met? Cé meril ni-nahta ve nacantel i Mirra noa?' 
Sina quettanen Móses norne oa ar marne 
Mirian-nóresse, yasse yondo atta nánet nóne 
sen. 

Ar íre loar canaquean náner vanwe, vala tannexe 
sen i ravandasse ara Oron Sinai, i uruite náresse 
neceltusso. Íre Móses cenne sa, i cenie quante 
se elmendanen. Mal íre lendes hare hentien, i 
Héruo óma túle: 'Inye atarilyaron Aino, 
Avrahámo ar Ísaco ar Yácovo Aino.' Tá palie 
nampe Móses, ar uas veryane henta ambe. 

I Héru quente senna: 'Á mapa i hyapat 
talulyalto, an i nóme yasse táral aire talan 
ná. É ecécien i ulco carna lienyan 
Mirrandoresse, ar ahlárien ngónielta, ar 
utúlien undu etelehtien te. Ar sí tula, 
lye-mentuvan Mirrandorenna.' Móses sina ye 
quernelte oa, quétala: 'Man carne lyé turco ar 
námo?', sina nér Eru mentane ve turco ar 
etelehto véla, mánen i valo ye tanne inse sen 
mí neceltussa. Nér sina ettulyane te apa carnes 
tanwali ar tannali Mirrandoresse ar i Carne 
Earesse ar i ravandasse ter loar canaquean. 

Sin quente Móses Israelindinnar: 'Eru ortuva len 
et hánoldallon Erutercáno ve ní.' Sé ná ye 
enge imíca i ocombe i ravandasse as i vala ye 
quente senna Oron Sinaisse ar as atarilvar, ar 
camnes coirie quetier antien len. 

Canwaryannar atarilvar váquenter lasta, mal 
nindeltes oa ar querner inte endaltasse 
Mirrandorenna, quétala Áronna: 'Cara men ainoli 
i polir mene epe me! An Móses sina, ye me-tulyane 
et Mirrandorello ; ualme ista mana amartie sen.' 

Etta carnelte mundolle yane auressen ar taller 
yanca i cordonen, ar sámelte alasse mi máltato 
taman. Mal Eru querne inse ar antane te olla 
vevien menelo hosse, ve anaie técina 
Erutercánoron parmasse: 'Lau inyen antanelde 
annar ar yancar ter loar canaquean i ravandasse, 
Nosse Israélo? Mal collelde i lancoa Moloqua ar i 
elen Réfan ainoldava, i emmar yar carnelde 
tyerien tai. Etta mapuvan le oa, Vável pella.' 

Atarilvar sámer i lancoa vettiéva i ravandasse, 
ve ye quente Mósenna canne i mo carumne sa, ve i 
emma ya Móses cenne. Ar atarilvar i camner sa 
yando talle sa as Yosua mir i nóre haryaina lo i 
lier yar Eru et-hante epe atarilvar. Tasse sa 
lemne tenna Laviro auri. Hirnes lisse epe Eru ar 
arcane i sé antumne Yácovo Ainon nóme marien. 
Mal Solomon náne ye carastane sen coa. Ananta i 
Antara ua mare coassen cárine mainen, ve i 
Erutercáno quete: 'Menel mahalmanya ná, ar cemen 
tulco talunyant. Mana nostaleo coa carastuvalde 
nin, quete i Héru, hya mana nómenya serien? Hya 
úne mánya ya carne ilye nati sine?' 

A nornar, úoscírine mi enda ar hlaru, tarilde 
illume i Aire Feanna; ve atarildar, sie yando 
elde! Man imíca i Erutercánor atarildar uar 
roitane? Ar nacantelte i nóvo carner sinwa 
tulesse i Failo, ye sí avartielde ar anahtielde, 
elde i camner i thanye ve antaina ter valali, mal 
uar ehépie sa." 

Íre hlasselde nati sine anelte círine 
endaltasse, ar múlelte nelciltar senna. Mal sé, 
quanta Aire Feo, yente mir menel ar cenne Eruo 
alcar, ar Yésus tára ara Eruo forma. Ar eques: 
"Yé, cenin menel pantaina ar i Atanyondo tára 
ara Eruo forma!" Mal yámelte taura ómanen ar 
tamper hlarultat, ar lendelte rimpe uo senna. 

Ar apa hanteltes et i ostollo hantelte sarneli 
senna. Ar i astarmor panyaner oa lanneltar ara 
nessa nér yeo esse náne Saul. Ar hantelte 
sarneli Stefánonna íre hyamnes ar quente: "Heru 
Yésus, cama fairenya!" Tá lantanes occaryanta ar 
yáme taura ómanen: "Heru, áva note úcar sina 
ana te!" Ar apa quetie ta effirnes. 

RANTA 

Saul sanne mai pa i nahtie séva. Yana auresse 
túra roitie oronte i ocombenna ya enge 
Yerúsalemesse; illi hequa i aposteli náner 
vintaine ter Yúreo ar Samário ménar. Mal nereli 
i runcer Erullo coller Stefáno sapsaryanna, ar 
carnelte túra nainie sen. Ono Saul lantane i 
ocombenna mi ite naraca lé. Lelyala mir coa apa 
coa ar túcala ettenna nereli ar nisseli véla, 
hanteset mir mando. 

Mal i náner vintaine lender ter i nóre, cárala 
sinwa i evandilyon pa i Quetta. Filip lende undu 
mir Samário osto ar carne i Hristo sinwa tien. Er 
sámanen i thangar cimner i nati quétine lo Filip 
íre lastanelte ar tirner i tanwar yar carnes. An 
enger rimbali i sámer úpoice fairi, ar té 
etelender yámala taura ómanen. Ente, rimbali i 
náner úlévime ar tapte náner nestaine. Etta 
enge olya alasse osto tanasse. 

Mal enge i ostosse nér estaina Símon, ye nóvo 
carne ngúle ar cápe Samário nóre, quétala pa 
inse i anes túra quén. Ar illi mici te, i 
ampityallo i antúranna, cimner se ar quenter: 
"Nér sina Eruo túre ná, ya ná estaina Túra." 
Etta cimneltes pan ter anda lúme quanteset 
elmendanen ngúleryanen. Mal íre sávelte quetier 
Filipo, ye carne sinwe Eruo aranie ar Yésus 
Hristo esse, anelte tumyaine, nereli ar nisseli 
véla. 

Yando Símon sáve, ar apa náve tumyaina lemnes 
as Filip ar náne quátina elmendanen íre tirnes 
i tanwar ar taure cardar yar martaner. 

Íre i aposteli Yerúsalemesse hlasser i Samária 
camne Eruo quetta, mentanelte Péter ar Yoháno 
téna. Lendette undu ar hyamnet camieltan Aire 
Fea. An en uas lantane téna, mal anelte eryave 
tumyaine mí esse i Heru Yésuo. Tá panyanette 
máttat tesse, ar camnelte Aire Fea. 

Sí íre Símon cenne manen i faire náne antaina 
paniénen mát, panyanes telpemittar epe te, 
quétala: "Á anta yando inyen túre sina, i 
aiquen yesse panyan mányat camuva Aire Fea." Mal 
Péter quente senna: "Nai telpelya ar elye nauvat 
nancarne uo, pan sannel i haryumnel Eruo anna 
telpen!" 

Ualye same ranta hya masse mi natto sina, an 
endalya ua téra epe Eru. Etta hira inwis pa olcie 
sina, ar á arca i Herullo i endalyo sanwe nauva 
apsénina lyen, an cenin i nalye hloirea sála ar 
núte úfailiéva." Hanquentasse Símon quente: 
"Alde arca i Herullo nin, pustien i nati pa yar 
quentel tuliello ninna." 

Sie, apa antie quanta vettie ar quetie i Heruo 
quetta, nanwennelte Yerúsalemenna, ar carnelte i 
evandilyon sinwa rimbe mardolissen i Samáreaiva. 

Mal i Héruo vala quente Filipenna, quétala: "Á 
orta ar mena hyarmenna i mallenna ya mene undu 
Yerúsalemello mir Ása." Ta i ravandasse ná. 

Ar orontes ar lende, ar yé! tasse túle arandur 
Etopiallo, taura nér nu Candáce tári i lieo 
Etiopio. Anes ménienwa Yérusalemenna tyerien, 
mal nanwennes ar hamne norolleryasse hentala Isaia 
i Erutercáno. Ar i Faire quente Filipenna: "Mena 
hare i norollenna ar ása himya!" Filip norne ara 
sa ar hlasse se hentea Isaia i Erutercáno, ar 
eques: "Ma nanwave hanyal mana henteal?" Eques: 
"Manen ecuva nin hanya qui úquen tanuva nin mana 
teas?" Ar arcanes Filipello i tulumnes mir i 
norolle hamien undu óse. Mal i ranta i tehteleo 
ya hentanes náne si: "Ve máma anes talaina i 
nahtienna, ar ve eule ye ómalóra ná epe ye 
hocire tórya, uas pantane antorya. Nucumieryasse 
i námie náne mapaina oa sello. Pa nónarerya man 
nyaruva? An coivierya anaie mapaina oa cemello." 

Hanquentasse i arandur quente: "Maquetin lye, pa 
man i Erutercáno quete si? Pa inse hya pa hyana 
quén?" Filip pantane antorya, ar yestala tehtele 
sinallo carnes sinwa sen i evandilyon pa Yésus. 
Sí íre lendette i mallesse, túlette nómenna 
yasse enge nén, ar i arandur quente: "Ela, nén! 
Mana pusta ni návello tumyaina?" Filip hanquente: 
"Qui savil quanda endalyanen, ta pole marta." Ar 
cannes i norollen hauta, ar yúyo lendet mir i 
nén, Filip ar i arandur uo, ar se-tumyanes. Apa 
túlette ama i nenello, i Héruo faire lintave 
tulyane Filip oa, ar i arandur ua cenne se ambe, 
an lendes malleryasse mi alasse. Mal Filip náne 
hírina Asotosse, ar lendes ter i ména ar carne i 
evandilyon sinwa ilye i ostoin tenna rahtanes 
Cesareanna. 

RANTA 

Mal Saul, en thúyala lurwe ar nahtie i Heruo 
hildonnar, lende i héra airimonna ar arcane sello 
mentali i yomencoain Lamascusse, talieryan nútina 
Yerúsalemenna aiquen ye hirnes náne i Malleo, 
neri ar nissi véla. 

Íre en anes lelyala ar túle hare ana Lamascus, 
rincanen caltane os se cala menello, ar apa lantie 
i talamenna hlasses óma quéta senna: "Saul, 
Saul, mana castalya roitien ni?" Eques: "Man 
nalye, Heru?" Eques: "Inye Yésus, ye elye roitea! 
Mal á orta ar tula mir i osto, ar ya mauya lyen 
care nauva nyárina lyen." 

I neri i lender óse tarner úpe, an hlasselte i 
óma, mal uar cenne aiquen. Mal Saul oronte i 
talamello, ar ómu henyat nánet pante cennes 
munta. Etta tulyaneltes i mánen ar taller se mir 
Lamascus. Ar auressen nelde cennes munta, ar uas 
mante hya sunce. 

Enge Lamascusse hildo yeo esse náne Ananías, ar 
i Heru quente senna mi maur: "Ananías!" Eques: 
"Sisse ean, Heru." I Heru quente senna: "Á orta, 
mena i mallenna estaina Téra, ar mi coarya Yúras 
á cesta nér estaina Saul, ho Tarsus. An ye! 
hyámas, ar ecénies mi maur nér estaina Ananías 
túla minna ar panyea máryat sesse, cenieryan 
ata." Mal Ananías hanquente: "Heru, ahlárien 
rimbalillon pa nér sina, pa ilye i olce nati yar 
carnes airilyain Yerúsalemesse. Ar sisse acámies 
túre i hére airimollon nutien illi i yalir 
esselyanen." Mal i Heru quente senna: "Mena, an 
nér sina ná nin cílina tamma, colien essenya i 
nórennar ar arannar ar Israelindinnar véla. An 
inye tanuva sen ilqua ya mauyuva sen perpere 
essenyan." 

Tá Ananías lende, ar túles mir i coa, ar 
panyanes máryat sesse ar quente: "Saul, háno ; i 
Heru, i Yésus ye tanne inse lyen i mallesse yasse 
túlel, ni-ementie cenielyan ata ar návelyan 
quátina Aire Feo." Ar mi imya lú lantane 
henyalto ya théne ve hyalmali, ar polles ata 
cene, ar orontes ar náne tumyaina. Tá mantes ar 
náne toryaina. 

Rélissen lemnes as i hildor Lamascusse, ar ú 
lartiéno carnes Yésus sinwa i yomencoassen, i 
sé ná i Eruion. Mal illi i hlasser se náner 
quátine elmendanen ar quenter: "Ma nér sina ua 
ye Yerúsalemesse nancarne illi i yalir sina 
essenen, ar ye túle sir i mehten i polles tulya 
te nútine i hére airimonnar?" Mal Saul náne 
carna torya, ar carnes i Yúrar i merner 
Lamascusse aqua rucine taniénen i Yésus ná i 
Hristo. 

Apa fárea nóte rélion i Yúrar carner úvie uo, 
pa manen nancarumneltes. Mal panolta senna túle 
Saulo istyanna. Mal yando tirnelte i andor harive, 
auresse yo lómisse véla, nancarien se. Etta 
hildoryar namper se ar mentaner se undu rappanen 
vircolcasse ter assa i rambasse. 

Íre túles Yerúsalemenna néves erta inse i 
hildoin, mal illi runcer sello, pan ualte sáve i 
anes hildo. Mal Varnavas nampe se ar talle se i 
apostelinnar, ar nyarnes tien ilqua pa manen i 
mallesse cennes i Heru, ar i quentes senna, ar 
manen Lamascusse quentes veriénen mi Yésuo esse. 
Ar lemnes aselte, lelyala minna ar ettenna 
Yerúsalemesse, quétala veriénen mí Heruo esse, 
carpala ar costala as i Yúrar i quenter Hellenya. 
Mal té carner panoli nancarien se. Íre i hánor 
túner ta, talleltes undu Césareanna ar mentaner 
se oa ana Tarsus. 

Sí i ocombe mi quanda Yúrea ar Alilea sáme 
raine ar náne carastaina ama, ar íre vantanelte 
ruciesse i Herullo ar i Aire Feo tiutalesse, 
nótelta oronte. 

Sí íre Péter lende ter ilye ménar túles undu 
yando i airinnar i marner Lirdasse. Tasse hirnes 
nér estaina Éneas, ye náne caitienwa 
tulmaryasse loassen tolto, pan anes úlévima. Ar 
Péter quente senna: "Éneas, Yésus Hristo nesta 
lye. Á orta ar á parta caimalya!" Ar orontes mí 
imya lú. Ar illi i marner mi Lirda ar Hyaron 
cenner se, ar querneltexer i Herunna. 

Mal Yoppasse enge hilde yeo esse náne Tavitha, ya 
tea Lorcas. Anes quanta máre cardalíon ar 
annalion oraviéva yar carnes. Mal ente auressen 
ngentes hlíve ar qualle. Sóveltes ar panyaner se 
i oromardesse. Pan Lirda náne hare Yoppanna, íre 
i hildor hlasser i Péter enge osto tanasse 
mentanelte nér atta senna arcien sello: "Áva na 
telwa tuliesse menna!" Tá Péter oronte ar lende 
aselte. Ar íre túles tar, tulyaneltes mir i 
oromar, ar ilye i verulórar tarner óse 
nírelissen, tánala sen rimbe laupeli ar collali 
yar Lorcas carne íre en enges aselte. Mal Péter 
mentane illi ettenna, lantane occaryanta ar 
hyamne. Tá, apa querie inse i hroanna, quentes: 
"Tavitha, á orta!" Pantanes henyat, ar cénala 
Péter hamnes ama. Péter antane sen márya ar 
ortane se, ar yalles i airi ar i verulórar ar 
se-panyane epe te coirea. 

Natto sina túle i istyanna illion Yoppasse, ar 
rimbali sáver i Herusse. Fárea nótesse rélion 
lemnes Yoppasse as nér estaina Símon, alumo. 

RANTA 

Enge nér Césareasse estaina Cornelio, tuxantur i 
hosseranto estaina i Itála, ye náne ainocimya ar 
runce Erullo as quanda nosserya, ar antanes rimbe 
annali oraviéva i lien ar hyamne Erunna illume. 
Os i nertea lúme cennes mi maur Eru vala túla 
minna senna ar quéta senna: "Cornelio!" I nér 
yente se, ar nála ruhtaina quentes: "Mana meril, 
Heru?" Quentes senna: "Hyamielyar ar annalyar 
oraviéva orontier ve enyalie epe Eru. Ar sí, á 
menta nereli Yoppanna ar yala quén estaina 
Símon, ye same i epesse Péter. Nér sina mare 
coasse quenwa yeo esse Símon ná, alumo, ye same 
coa ara i ear." 

Apa i vala ye quente senna lende oa, yalles atta i 
núroron coaryo ar ainocimya ohtar ho imíca i 
lemner óse, ar nyarnes ilqua tien ar te-mentane 
Yoppanna. 

I hilyala auresse, íre engelte lendaltasse ar 
túler hare i ostonna, Péter lende ama i tópanna 
os i enquea lúme, hyamien. Mal anes maita ar 
merne mate. Íre manwanelte, lendes mir maur ar 
cenne menel pantaina ar nostaleo vene ya túle 
undu ve hoa talat pátheva, ar sasse enger ilye 
nostaleron cantalyali ar hlóceli ar aiweli 
menelo. Ar óma túle senna: "Á orta, Péter, á 
nahta ar á mate!" Mal eque Péter: "Laume, Heru, 
an munta vahtaina ar úpoica oi amátien!" 

Ar i óma quente senna mí attea lú: "Áva esta 
vahtaine yar Eru opoitie!" Si martane mi neldea 
lú, ar tá i vene náne mapaina mir menel. 

Íre Péter en náne ite iltanca pa mana i maur ya 
cennes tenge, yé! i neri mentaine lo Cornelio 
tarner epe i ando apa maquetie tielta coanna 
Símonwa. Íre Péter sanne pa i maur, i faire 
quente: "Yé! Neri nelde lye-cestear. Mal mena 
undu ar áte hilya, ar áva na iltanca pa aiqua, 
an inye ementie te." Sie Péter lende undu ar 
quente i nerinnar: "Yé, inye ná ye cestealde. 
Mana castalda tulien sir?" 

Quentelte: "Cornelio i tuxantur, nér faila ar 
ainocimya, pa ye i quanda nóre Yúraron quetir 
mai, acámie canwa ter aire vala i mentumnes 
elyen, tulielyan coaryanna ar hlarieryan 
quetielyar." Tá arcanes tello tule minna, ar 
camneset ve nathali. 

I hilyala auresse orontes ar lende oa aselte, ar 
queneli i hánoron Yoppasse lender óse. Er ré 
epeta lendes mir Césarea. Cornelio, lartala 
tulieltan, nóvo yalle uo i queni nosseryo ar hari 
meldoryar. Íre Péter lende minna, Cornelio velle 
se, lantane undu epe talyat ar tyerne se. Mal 
Péter ortane se, quétala: "Á orta; yando inye 
atan ná!" Ar íre quentes óse, lendes minna ar 
hirne rimbe queneli ocómienwe. 

Ar quentes téna: "Istalde mai manen Yúran ná 
aqua ana i thanye erta inse quenen hyana nóreo, 
hya lelya mir coarya. Ananta Eru tanne nin i ávan 
esta aiquen vahtaina hya úpoica. Etta é túlen, 
ú quetiéno ana yalielya íre anen tultaina. Etta 
maquetin: Mana castalya mentien nin?" 

Ar Cornelio quente: "Auri canta yá, nótala lúme 
sinallo, hyamnen coanyasse íre yé! nér arwa 
calima larmo tarne epe ni ar quente: "Cornelio, 
hyamielya anaie hlárina, ar annalyar oraviéva 
anaier enyáline epe Eru. Etta á menta Yoppanna 
ar yala Símon, ye same i epesse Péter. Nér sina 
ná nathal coasse hyana Símonwa, alumo, ara i 
ear." Etta mí imya lúme mentanen lyenna, ar 
carnel mai tuliénen sir. Ar sie lúme sinasse 
illi mici me nar sisse epe Eru, hlarien ilye i 
nati yar i Heru acánie lyen quete." 

Tá Péter pantane antorya ar quente: "Nanwave 
tuntan i Eru ua cime cendeler, mal ilya nórello 
camis mai i quén ye ruce sello ar care failie. 
Mentanes i quetta Israelindinnar carien sinwa tien 
i evandilyon raineva ter Yésus Hristo; sé Heru 
illion ná. Istalde i quetie ya lende ter i quanda 
Yúrea, yestala Alileallo apa i tumyale pa ya 
Yoháno carampe ; pa Yésus Násaretello, manen 
Eru se-líve Aire Feanen ar túrenen, ar lendes 
ter i nóre, cárala mánar ar nestala illi innar 
i Arauco túre lumnane, an Eru náne óse. Ar illi 
mici me nar astarmoli i nation yar carnes mí 
Yúraron nóre ar Yerúsalem véla, mal yando 
nacanteltes lingiénen se aldasse. Sé Eru ortane 
i neldea auresse ar láve sen tana inse, 

lá i quanda lien, mal astarmolin cíline lo Eru ; 
elmen, i manter ar suncer óse apa ortierya et 
qualinillon. Ar cannes men care sinwa i lien, ar 
anta tien vettie, i nér sina náne ye Eru apánie 
ve 

námo coirearon ar qualinion. Pa sé ilye i 
Erutercánor quenter ; i ilquen ye save sesse came 
apsenie úcariva esseryanen." 

Íre Péter en quente pa nati sine, i Aire Fea 
lantane illinnar i hlasser i quetta. Ar i vorondar 
i náner túlienwe as Péter, té i náner i 
osciriéva, náner quátine elmendanen pan i anna 
Aire Feava náne ulyaina yando queninnar i 
nórion. An hlasseltet quéta lambalínen ar 
laitea Eru. Tá Péter quente: "Ma aiquen pole 
váquete ten i nén, pustien návello tumyaine 
neri sine i acámier i imya Aire Fea ya yando elve 
acámier?" Ar cannes tien náve tumyaine Yésus 
Hristo essenen. Tá arcanelte sello i lemyumnes 
aselte ter aureli. 

RANTA 

Sí i aposteli ar i hánor i enger Yúreasse 
hlasser i queni i nórion yando camner Eruo 
quetta. Mal íre Péter lende ama Yerúsalemenna, 
i queni oscíriéva costaner óse, quétala i anes 
ménienwa mir i coa neriva i úner oscírine ar 
mante aselte. Tá Péter yestane nyare tien ilqua 
ve anes martienwa, quétala: 

"Engen i Yoppa-ostosse íre cennen maur, nostaleo 
vene ya túle undu ve hoa talat pátheva, mentaina 
undu menello vincaryainen canta, ar túles hare 
ninna. Yétala mina sa tirnen ar cenne cemeno 
cantalyar ar i hravani celvar ar i hlóci ar 
menelo aiwi. Yando hlassen óma quéta ninna: Á 
orta, Péter, á nahta ar mate! 

Mal quenten: Laume, Heru, an munta vahtaina hya 
úpoica oi utúlie mir antonya! Mí attea lú i 
óma menello hanquente: Áva esta úpoice yar Eru 
opoitie! Si martane neldea lú, ar ilqua náne 
nantúcina mir menel. Ar yé! mi yana lú neri 
nelde tarner ara i coa yasse anelme, an anelte 
mentaine Césareallo ninna. Etta i faire canne nin 
mene aselte, lá nála iltanca pa aiqua. Mal 
hánor enque sine yando lender asinye, ar lendelme 
mir i coa i nerwa. Nyarnes men manen cennes i vala 
tára mi coarya, quétala: Á menta nereli 
Yoppanna ar á tulta Símon ye same i epesse 
Péter, ar quetuvas lyenna quetiéli yainen nauval 
rehtaina, elye ar nosselya. Mal íre inye yestane 
quete, i faire lantane téna aqua ve lantanes 
yando venna i yestasse. 

Tá enyallen i Heruo quetie, manen quentes: 
Yoháno tumyane nennen, mal elde nauvar tumyaine 
Aire Feanen. Etta, qui Eru antane i imya anna tien 
ve elven i asávier i Heru Yésus Hristosse, man 
inye ná, i poluvan pusta Eru?" 

Sí íre hlasselte nati sine, quentelte munta amba 
ana se, ar antanelte alcar Erun, quétala: "Tá 
Eru é ánie inwis tulyala coivienna yando quenin 
i nórion." 

Etta i náner vintaine i thangiénen ya oronte pa 
Stefáno lender tenna Fenícia ar Ciprus ar 
Antioc, mal quentelte i quetta i Yúrannar 
erinque. Mal mici te enger nereli ho Ciprus ar 
Ciréne i túler Antiocenna ar caramper pa i 
evandilyon i Heru Yésuo yando innar quenter 
Hellenya. Ente, i Heruo má enge aselte, ar hoa 
nóte sáver ar querner inte i Herunna. 

I nyarna pa te túle i hlarunna i ocombeo ya enge 
Yerúsalemesse, ar mentanelte Varnavas tenna 
Antioc. Íre túles tar ar cenne Eruo lisse, 
sámes alasse ar hortane te holmo lemya Eruo 
indómesse, an anes mane nér ar quanta Aire Feo 
ar saiviéno. Ar hoa thanga náne napánina i 
Herun. Tá lendes oa Tarsusenna cestien Saul, ar 
apa hirneses, se-tulyanes Antiocenna. Sie martane 
i ter quanta loa ocomnelte aselte i ocombesse ar 
peantane hoa thanga, ar Antiocesse i hildor náner 
mí minya lú estaine Hristonduri. 

Yane auressen túler Erutercánoli undu 
Yerúsalemello Antiocenna. Quén mici te, yeo esse 
náne Ahavo, oronte ar carne sinwa i Fairenen i 
tulumne túra saicele i quanda ambarenna. Ta é 
túle, Hlaurio auressen. 

Etta i sámer amba lá maurelta ciller menta mána 
i hánonnar i marner Yúreasse. Ar sie carnelte, 
mentala sa i amyárannar mánen Varnavasso ar 
Saulo. 

RANTA 

Os lúme yana Herol i Aran yestane roita queneli i 
ocombeo. Nacantes Yácov, hánorya Yoháno, 
macilden. Cénala manen i Yúrar sanner mai pa ta, 
yando nampes Péter. Ta martane auressen 
alapulúne massaron. Apa nampeses se-panyanes 
mandosse, antala se mannar cantiéron canta 
ohtariva, pan panorya náne i tanumneses i lien 
apa i Lahtie. Sie Péter náne hépina mandosse, 
mal i quanda ocombe veassenen hyamne Erunna sen. 

I lómisse nó Herol se-tulyumne epe i lienna, 
Péter náne lorna, nútina naxenen atta imbe 
ohtar atta, ar cundoli epe i fenda hemper i mando. 
Mal yé! i Heruo vala tarne ara se, ar cala 
caltane i thambesse. Támala Pétero hroa 
eccoitanes se, quétala: "Á orta lintave!" Ar 
naxeryar lantaner máryalto. I vala quente senna: 
"Á panya qualtalya os othwelya ar nuta hyapalyat 
talulyatse!" Carnes sie. Ar quentes senna: "Á 
panya collalya hroalyasse ar áni hilya!" Ar 
lendes ettenna ar hilyane se, mal uas sinte i ya 
martane i valanen náne nanwa. Intyanes i cennes 
maur. Lahtala i minya cundo, ar i attea, túlette 
i angaina andonna tulyala mir i osto, ar ta 
pantanexe tun. Ar apa lendette ettenna vantanette 
undu er malle, ar mi yana lú i vala oante 
sello."SSS 

Ar Péter, hírala inse, quente: "Sí istan i 
mentane i Heru valarya ar ni-etelehtane ho Herolo 
má ar ilquallo yanna i Yúralie yéta ompa." 

Apa carie úvie lendes coanna Maríava, amil 
Yoháno ye sáme i epesse Marco. I coasse fárea 
nóte queniva náner ocómienwe, hyámala. Íre 
tambanes ana i fenna, móle yeo esse náne Rola 
túle latien, ar íre atsintes Pétero óma, 
alasseryasse uas latyane i ando, mal nornes minna 
ar nyarne i Péter tarne epe i ando. Quentelte 
senna: "Nalye ettesse sámalyo!" Mal quentes 
veassenen i sie enge. Quentelte: "Valarya ná." 
Mal Péter lemne yasse enges, tambala. Íre 
latyanelte, cenneltes ar náner captaine. Mal 
carnes tien hwerme máryanen, náveltan quilde, ar 
nyarnes tien ilqua pa manen i Heru se-tulyane et 
mandollo, ar eques: "Nyara nati sine Yácoven ar i 
hánoin." Tá mennes ettenna ar lende hyana 
nómenna. 

Íre aure túle, ua enge pitya valme imíca i 
ohtari, pa mana nanwave náne martienwa Péteren. 
Herol se-cestane, ar íre uas hirne se, cannes i 
mo tulyumne i ohtari oa paimen. Ar lendes undu 
Yúreallo Césareanna ar lemne tasse. 

Mernes ohtacare i lienna Tíro ar Sírono. Etta 
túlelte senna, illi nála er sámo. Quentelte as 
Vlasto, i turco i caimathambo i aranwa, ar ngenter 
penastarya. Epeta arcanelte raine, an nórelta 
camne matso ho ta i aranwa. Mal sátina auresse 
Herol tumpexe arna larmanen ar hamne undu i 
sondasse namiéva ar carampe téna. Tá i lie 
yáme: "Aino óma, ar lá atano!"Mí imya lú i 
Héruo vala pente se, pan uas antane i alcar Erun. 
Anes mátina lo leucali ar effirne. 

Mal i Heruo quetta alle ar vintane. Varnavas ar 
Saul nanwenner Yerúsalemenna apa telyanette 
núromolietta, ar tallette Yóhano, ye sáme i 
epesse Marco. 

RANTA 

Enger Antiocesse Erutercánoli ar peantalli i 
ocombesse ya enge tasse, Varnavas ar Símeon ye 
náne estaina Niher, ar Lucio Cirenello, ar Manaen 
ye náne peantaina as Herol i canastatur, ar Saul. 
Íre carnelte núromolie i Herun ar avamanter, i 
Aire Fea quente: "Sata nin Varnavas ar Saul, i 
molien yanna yallen tu." Tá avamantelte ar 
hyamner ar panyaner máltat tunna ar láver tun 
lelya. 

Etta neri sine, mentaine lo i Aire Fea, lender 
undu mir Seleucia, ar talo cirnette oa Ciprusenna. 
Ar íre túlette mir Salamis carnette Eruo quetta 
sinwa i Yúraron yomencoassen. Yando sámette 
Yoháno asette, manyala tu. 

Íre lendelte ter i quanda tol tenna Pafos, 
vellelte nér ye náne sairon, hurutercáno. Enges 
as Serhio Paulo, i nórecáno, ye náne handa 
nér. Apa yalles Varnavas yo Saul insenna, nér 
sina cestane hlare Eruo quetta. Mal Elimas i 
sairon ; an ta ná ya esserya tea ; tarne tunna, 
cestala quere i nórecáno oa i saviello. Saul, ye 
ná yando Paulo, náne quátina Aire Feanen, yente 
se ar quente: "A nér quanta ilya nostaleo huruo 
ar ilya olca cardo, a yondo i Arauco, a ngotto 
ilyo ya faila ná, ma ual pustuva rice i Heruo 
tére maller? 

Ar sí, yé, i Héruo má ná lyenna, ar nauval 
cénelóra, lá cénala i áre ter lúme." Mí 
imya lú híthie ar mornie lantaner senna, ar 
lendes cestala queneli tulien se i mánen. Tá i 
nórecáno, íre cennes ya náne martienwa, sáve; 
ar anes elmendasse i Heruo peantiénen. 

I neri i enger as Paulo sí lender ciryanen 
Pafosello ar túler Peryanna Pamfiliasse. Mal 
Yoháno hehtane te ar nanwenne Yerúsalemenna. Ono 
té, apa oantelte Peryallo, túler Antiocenna 
Pisiriasse. Lendelte mir i yomencoa i sendaresse 
ar hamner undu. Apa i et-hentie i thanyeva ar i 
Erutercánoiva, i yomencoanturi mentaner téna, 
quétala: "Neri, hánor, qui samilde quetta 
tiutaléva i lien, ása nyare!" 

Ar Paulo oronte, ar cárala hwerme máryanen 
quentes: "Neri, Israelyar ar elde i rucir Erullo, 
á lasta! 

Israel nórelvo Aino cille atarilvar ar carne 
lielva túra íre marnelte ve ettelear 
Mirrandoresse; tá taura rancunen te-tulyanes et 
talo, ar ter loar os canaquean antanes tien matso 
i ravandasse. Apa nancarnes lier quean mi Canán, 
tyarneset harya nórelta loain os lepenquean ar 
tuxar canta. Epeta antanes tien námoli, tenna 
Sámuel i Erutercáno. Tá arcanelte aran, ar Eru 
antane tien Saul Císion, nér nosseo Venyamíno. 
Apa loar canaquean se-panyanes oa ar ortane Lavir 
Yessaion náven aran, pa ye yando quentes ve 
vettie: Ihírien Lavir Yessaion nér ve endanya, 
ye caruva quanda indómenya. Nér sino erdello Eru 
vandaryanen mentane Rehtando Israelenna, Yésus, 

apa Yoháno, nó tulierya, carne tumyale inwisteva 
sinwa i quanda lien Israélo. Mal íre Yoháno 
náne hare telienna normerya, quentes: Man 
intyalde i nanye? Uan sé. Mal yé, apa ni túla 
quén yeva hyapat inye ua valda lehtien! 

Neri, hánor, yondor nosseo Avrahámo ar i queni 
mici le i rucir Erullo: Elmenna i quetta rehtie 
sino anaie mentaina. An i marir Yerúsalemesse ar 
turcoltar uar sinte quén sina, mal íre namneltes 
carnelte nanwe i Erutercánoron quetier, yar nar 
et-hentaine ilya sendaresse, ar ómu ualte hirne 
casta qualmeo, arcanelte Pilátollo i mo nahtumne 
se. Apa telyanelte ilye i nati técíne pa se, 
nampeltes undu i aldallo ar panyaner se noirisse. 
Mal Eru ortane se et qualinillon, ar ter rimbe 
réli anes cénina lo i náner ménienwe óse 
Alileallo Yerúsalemenna, i nar sí astarmoryar i 
lien. 

Ar elme carir sinwa len i evandilyon pa i vanda 
antaina i atarin: i acárie Eru sa nanwa elven, 
hínaltar, enortiénen Yésus, ve ná yando 
técina i attea airelíresse: Tyé yondonya ná, 
ónen tye síra. I se-enortanes et qualinillon, ar 
i uas nanwenuva quelexima sómanna, equéties sie: 
Antuvan len Laviro oravier, i vorondar. Etta yando 
quetis hyana airelíresse: Ual lavuva vorondalyan 
cene quelexima sóma. An Lavir, apa anes núro 
Eruo nirmen véra nónareryasse, qualle ar náne 
panyaina as ataryar ar cenne quelexima sóma. Mal 
ye Eru ortane ua cenne quelexima sóma. Etta alde 
ista ; neri, hánor ; i ter nér sina i apsenie 
úcariva ná len carna sinwa. Ar i cáma yallo 
ualde polle náve leryaine Móseo thanyenen ; pa 
ta aiquen ye save ná quétina ú cámo. 

Etta cena i ya ná quétina i Erutercánossen ua 
tuluva lenna: Á yéta, elde i quetir yaiwe, ar na 
quátine elmendanen, an carin carie réldassen ; 
carie ya laume savuvalde yando qui aiquen nyare 
len pa sa!" 

Autala, i queni arcaner hlare amba pa nattor sine 
i hilyala sendaresse. Etta, apa i queni i náner 
ocómienwe vintaner, rimbali imíca i Yúrar ar i 
quernamor i runcer Erullo hilyaner Paulo yo 
Varnavas, yet quentet téna ar hortaner te lemya 
mi Eruo lisse. 

I hilyala sendaresse harive i quanda osto ocomne 
hlarien i Heruo quetta. Íre i Yúrar cenner i 
thangar, anelte quátine hrucennen, ar 
naiquetiénen quentelte ana i nati quétine lo 
Paulo. 

Tá, carpala veriénen, Paulo yo Varnavas quentet: 
"Elden mauyane minyave quete Eruo quetta. Pan 
nirildes oa ar uar note inde valde oira coivien, 
yé! querimme immet queninnar i nórion. An sie i 
Héru acánie ment: Apánien lye ve cala nórion, 
náveldan rehtie i anhaira rantanna cemeno." 

Íre i queni i nórion hlasser ta, sámelte alasse 
ar laitaner Eruo quetta, ar illi i náner 
martyaine oira coivien sáver. Ente, i Heruo 
quetta náne cólina ter i quanda nórie. Mal i 
Yúrar valtaner i ainocimye nissi ar i minde neri 
i ostosse, ar ortanelte roitie ana Paulo yo 
Varnavas ar hanter tu rénaltar pella. Pallette i 
asto taluttalto ar lendet Iconiumenna. Ar i hildor 
náner quátine alassenen ar Aire Feanen. 

RANTA 

Sí Iconiumesse lendette uo mir i yomencoa, ar 
quentette mi lé tyárala hoa liyúme save, 
Yúrali ar Hellenyali véla. Mal i Yúrar i uar 
sáve valtaner ar carner cotye i hánonnar queneli 
i nórion. Etta, andave, quentette veriénen 
túrenen i Heruo, ye vettane i quettan lisseryo 
laviénen tanwalin ar tannalin marta ter máttat. 

Mal i liyúme i ostosse náne thanca, ar queneli 
náner i Yúrain ar exeli i apostelin. Martane i 
queneli i nórion ar i Yúrar véla lantaner túna 
ormenen, nucumien tu ar nahtien tu sarnelínen. 
Mal tú, íre túneltes, úthet i ostonnar mi 
Licaonia, Listra ar Lerve ar i nórie os ta, ar 
tasse carnette i evandilyon sinwa. 

Ar Listrasse enge nér hámala ye ua polle tare 
talyatse. Anes úlévima amilleryo mónallo ar ua 
oi vantane. Nér sina lastane Paulonna íre 
carampes, ar íre Paulo yente se ar cenne i sámes 
i savie náven nestaina, quentes senna taura 
ómanen: "Tara ama talulyatse, téra!" Ar campes 
ama ar vantane. Ar i thangar, íre cennelte ya 
Paulo carne, ortaner ómalta, quétala Licaonio 
lambesse: "I ainor anaier vistaine mir atani ar 
utúlier undu venna!" Ar estanelte Varnavas Seus, 
mal Paulo Hermes, pan sé náne ye quente tún. Ar 
i airimo Seuso, yeo corda náne epe i osto, talle 
mundoli ar riendeli i andonnar ar merne yace as i 
thangar. 

Mal íre i aposteli Varnavas yo Paulo hlasset pa 
ta, narcanette collattar ar campet mir i thanga, 
yámala ar quétala: "Neri, mana castalda carien 
nati sine? Yando emme nát atani i perperir i imye 
nati yar elde perperir, ar carimme i evandilyon 
sinwa len, mérala i queruvalde inde oa sine luste 
natillon i coirea Ainonna, ye ontane menel ar 
cemen ar ear ar ilye i nati mi tai. 

I vanwe nónaressen láves ilye i nórin lelya 
vére tieltassen, ómu uas láve insen pene vettie 
i carnes márie, antala len miste menello ar yáve 
i vanima lúmesse, quantala endalda matsonen ar 
alassenen." Ar quétala sie pustanette ; ómu 
hrangiénen ; i thangar yaciello tun. 

Mal túler Yúrali ho Antioc ar Iconium ar quenter 
i thangannar ar vistaner sámalta, ar hantelte 
sarneli Paulonna ar tuncer se et i ostollo, 
intyala i anes qualin. Mal íre i hildor peller 
se, orontes ar menne mir i osto. Ar i hilyala 
auresse oantes as Varnavas, lelyala Lervenna. Ar 
apa carnette sinwa i evandilyon osto tanan ar 
carnet fárea nóte hildolion, nanwennette ana 
Listra ar Iconium ar Antioc. 

Antoryanette i hildoron fear, hortala te lemya i 
saviesse quetiénen: "Mauya men mene mir Eruo 
aranie ter rimbe thangiéli." Ente, santette 
amyárali tien ilya ocombesse, ar hyamiénen ar 
avamatiénen antanettet olla i Herun yesse 
sávelte. 

Ar lendette ter Pisiria ar túlet mir Pamfilia, ar 
apa quentette i quetta Peryasse, lendette undu 
Attalianna. Ar talo cirnette oa Antiocenna, yasse 
nóvo Eruo lisse náne panyaina hepiettasse i 
molien sí telyaina lo tu. 

Apa túlette tar ar comyanet i ocombe, nyarnette 
pa ilye i nati yar Eru carne ter tu, ar i latyanes 
i nórin i fenna saviéva. Tá lemnette lá thinta 
lúmesse as i hildor. 

RANTA 

Ar nereli túler undu Yúreallo ar peantane i 
hánor: "Qui ualde oscírine, Móseo haimenen, 
ualde pole náve rehtaine." Mal apa lá pitya cos 
ar costie mici té ar Paulo yo Varnavas, 
partanelte i Paulo yo Varnavas ar exeli ho té 
lelyumner ama i apostelinnar ar amyárannar 
Yerúsalemesse pa cos sina. 

Etta té, mentaine lo i ocombe, lender ter 
Foinicia ar Samária, nyárala manen queni i 
nórion querner inte, ar tallelte túra alasse i 
hánoin. Íre túlelte Yerúsalemenna anelte 
cámine lo i ocombe ar i aposteli ar i amyáre 
neri, ar nyarnelte pa ilye i nati yar Eru carne 
ténen. Ananta queneli i herenello i Farisaron i 
sáver oronter sondaltallon ar quenter: "Mauya 
osciritat ar cane tien himya Móseo thanye." 

Ar i aposteli ar i amyárar ocomner carien úvie 
pa natto sina. Apa olya cos Péter oronte ar 
quente téna: "Neri, hánor, istalde i ho i minye 
auri Eruo cilme náne i ter ninya anto i nóri 
hlarumner i quetta i evandilyono, savieltan. Sie 
Eru, ye ista i endar, vettane tien antiénen tien 
i Aire Fea, ve yando carnes elven. Mi munta 
lenganes ven ar tien mi alavéla lé, apa poitie 
endalta saviénen. Etta, sí mana castalda 
tyastien Eru, paniénen sine hildoron axesse yanta 
ya ua ence elven ar atarilvain véla cole? Úsie, 
savilve i nauvalve rehtaine i Heru Yésuo 
lissenen, ve yando queni sine savir." 

Ar i quanda liyúme náne carna quilda, ar 
lastanelte Varnavas yo Paulonna íre nyarnette pa 
ilye i tannar ar tanwar yar Eru carne imíca i 
nóri ter tú. Apa pustanette carpa, Yácov 
quente: "Neri, hánor, á lasta ninna! Símeon 
anyárie manen Eru minyave cimne i nóri mapien et 
tailo lie esseryan. Ar i Erutercánoron quettar 
quetir i imya nat, ve ná técina: 'Apa nati sine 
nanwenuvan ar encarastuvan Laviro cauma ya alantie 
undu, ar encarastuvan atalantie rantaryar ar 
ortuvanyes ata, tyárala i lemyar imíca i atani 
cesta i Héru, as queneli ho ilye i nóri,' quete 
i Héru ye cára nati sine, sinwe et yalúmello. 
Etta námienya ná i ávalve tyare hrangie i 
quenin i nórellon i querir inte Erunna, mal i 
tecuvalve téna i mauya tien hepe inte oa ho 
cordoni ar úpuhtie ar yallo quórina ná, ar 
sercello. 

An enwine lúmelillon Móses asámie ilye ostossen 
queneli i carir se sinwa, pan náse et-hentaina i 
yomencoassen ilya sendaresse." 

Tá théne mai i apostelin ar i amyárain ar i 
quanda ocomben menta cíline nereli ho té 
Antiocenna as Paulo yo Varnavas: Yúras ye náne 
estaina Varsappas, ar Sílas, tulyala nereli 
imíca i hánor, ar máltanen tencelte: 

"I aposteli ar i amyárar, hánoli, i hánoin i 
ear mi Antioc ar Siria ar Cilicia, té i nar i 
nórellon: Hara máriesse! Pan ahlárielme i 
queneli ho mici mé atyárier len hrangie 
quettaltainen, névala nuquere fealda ómu ualme 
ánie tien peantier, er sámanen acárielme i 
cilme i mentuvalme nereli lenna as meldalmar, 
Varnavas yo Paulo, 

nereli i apánier coivietta raxesse, Herulva 
Yésus Hristo essen. Etta mentalme Yúras ar 
Sílas, nyarien i imye nati quettanen. An théne 
mai i Aire Fean ar elmen lá napane hyana cólo 
lenna hequa nati sine yar mauyar: Hepa inde oa ho 
nati yácine cordonin, ar sercello, ar quórine 
celvallon, ar úpuhtiello. Qui hepildexer oa sine 
natillon, caruvalde mai. Mále len!" 

Sie, íre neri sine náner mentaine, lendelte undu 
Antiocenna, ar comyanelte i liyúme ar antaner 
téna i menta. Ar apa hentaneltes, sámelte alasse 
i hortalénen. Ar Yúras ar Sílas, pan yando tú 
nánet Erutercánor, hortaner i hánor rimbe 
quettalínen ar antoryaner te. Apa marie tasse ter 
lúme, anelte lehtaine lo i hánor innar mentaner 
te. 

Ono Sílas sanne i náne mára sen lemya tasse. 
Mal Paulo yo Varnavas termarnet mi Antioc, yasse 
tú ar rimbe exeli carner sinwa i evandilyon pa i 
Heruo quetta. 

Apa aureli Paulo quente Varnavanna: "Angwe nanwene 
ar cene i hánonnar ilya ostosse yasse carnengwe 
sinwa i Heruo quetta, cenien manen cáralte." Mal 
Varnavas merne tala as inse yando Yoháno, ye 
náne estaina Marco. Mal Paulo ua sanne i náne 
mára tala i nér ye tu-hehtane Pamfiliasse ar ua 
lende asette i molienna. I rúthe imbe tu náne ta 
aica i tyarneset hehta quén i exe, ar Varnavas 
nampe Marco ar cirne oa Ciprusenna. Paulo cille 
Sílas ar lende oa apa i Heruo lisse náne 
panyaina hepieryasse lo i hánor. Lendes ter Siria 
ar Cilicia, antoryala i ocombi. 

RANTA 

Tá túles Lervenna ar yando Listranna. Ar yé! 
enge tasse hildo yeo esse náne Timotheo, i yondo 
sávala Yúra nisso, mal Hellenya ataro. Pa sé 
ilye i hánor mi Listra ar Iconium caramper mai. 
Paulo merne i tulumnes óse, ar nampeses ar 
oscirne se, castanen i Yúraron i enger tane 
ménassen, an illi sinter i atarya náne Hellenya. 
Mal íre lendette ter i ostor, cannette tien hepe 
i namnar thantaine lo i aposteli ar amyárar i 
enger Yerúsalemesse. Etta i ocombi náner en 
carne tulce i saviesse ar oronter nótesse aurello 
aurenna. 

Ente, lendette ter Frihia ar i Alátia-nórie, pan 
i Aire Fea váquente quete i quetta Asiasse, mal 
íre túlette Misianna, névette lelya Vitinianna, 
mal Yésuo faire ua láve tun. 

Apa lendette ter Misia túlette undu Troasenna. Ar 
i lómisse Paulo camne maur: Nér Maceroniallo 
tarne arcala sello, quétala: "Tula olla mir 
Maceronia ar áme manya!" Apa cennes i maur, 
cestanelme lelya Maceronianna, intyala i Eru 
tultane me carien i evandilyon sinwa tien. 

Etta cirnelme Troasello ar lender térave 
Samothrácenna, mal i hilyala auresse ana Neapolis 
ar talo Filippinna, vinyamar, ya ná i amminda 
osto Maceronia·ménasse. Hautanelme osto sinasse, 
lemyala ter aureli. Ar i sendaresse lendelme 
ettenna ter i ando, nómenna ara síre ya sannelme 
náne nóme hyamiéva, ar hamnelme undu ar 
caramper i nissennar i náner ocómienwe. Ar 
lastane nís yeo esse náne Liria, macar luicarne 
lanneo thiatíra·ostollo ye tyerne Eru, ar i Heru 
latyane endarya cimien i nati yar Paulo quente. 
Apa sé ar nosserya náner tumyaine, quentes 
arcandesse: "Qui namilde ni voronda i Herun, tula 
mir coanya ar á lemya!" Ar mauyanes me tule. 

Ar martane íre lendelme i nómenna hyamiéva i 
me-velle inya mól arwa faireo apacenwa. Talles 
heruryain olya telpe yuhtiénen apacen. Nís sina 
hilyane Paulo ar me, yámala quettar sine: "Neri 
sine nar Aino Antaro móli, ar carilte sinwa len i 
tie rehtiéva." Carnes sie rimbe aurelissen. 
Lumba, Paulo teldave querne inse ar quente i 
fairenna: "Canin lyen Yésus Hristo essenen: Tula 
et sello!" Ar ettúles i imya lúmesse.Íre 
heruryar cenner i estelelta ngéteva náne vanwa, 
nampelte Paulo yo Sílas ar tuncer tu i nómenna 
mancaléva, i turconnar. Tulyaneltet i námonnar 
ar quenter: "Neri sine tarastar ostolva, nála 
Yúrar, ar caritte sinwe haimeli yar uar lávine 
ven came hya hilya, pan nalve Rómear." Ar i 
thanga oronte túna, ar i námor, apa narcanelte 
collattar tullo, canner i mo palpumne tu 
rundalínen. Apa antanelte tun rimbe taramboli, 
hanteltet mir mando, cánala i mandomon hepitat 
varnave. Pan camnes taite canwa, hanteset mir i 
ammitya mando ar tance taluttat i panonna. 

Mal os i lómio ende Paulo yo Sílas hyamnet ar 
laitanet Eru lírenen, ar i queni i mandosse 
lastaner tu. Rincanen túra cempalie martane, 
tyárala i mando talmar náve palaine. Ente, mí 
imya lú ilye i fennar náner pantaine, ar illion 
limili náner lehtaine. 

I mandomo, íre nánes eccoitaina ar cenne i mando 
fennar pantaine, tunce macilya ar nahtumne inse, 
intyala i ilquen i mandosse náne vanwa. Mal Paulo 
yáme taura ómanen: "Áva harna imle, an nalme 
illi sisse!" Ar arcanes calali ar campe minna, ar 
pálala lantanes undu epe Paulo ar Sílas. Ar 
tulyanes tu ettenna ar quente: "Heruvi, mana mauya 
nin care náven rehtaina?" Quentette: "Sava i Heru 
Yésusse, ar nauval rehtaina, elye ar nosselya." 
Ar quentette i Heruo quetta senna ar ilyannar i 
enger coaryasse. Ar talleset óse yana lúmesse ar 
sóve rimpeltar, ar sé ar illi i enger óse 
náner tumyaine ú lartiéno. Ar talleset mir 
coarya ar panyane matso i sarnosse epe tu, ar 
sámes túra alasse as quanda nosserya, pan hirnes 
savie Erusse. 

Íre aure túle, i námor mentaner i rundacolindor 
quetien: "Á lehta neri tane!" Ar i mandamo nyarne 
quettar sine Paulon: "I námor ementier nereli 
lerien let! Etta, sí ettula ar á auta rainesse!" 
Mal Paulo quente téna: "Rípelte met epe i lie, 
ú námiéno, nereli i nar Rómear, ar hantelte 
met mir mando ; ar sí et-hátalte met nuldave? 
Laume! Lava tén tule ar tulya met ettenna!" I 
rundacolindor nyarner quettar sine i námoin. 
Anelte ruhtaine íre hlasselte i anette Rómear. 
Etta túlelte ar carner arcande tun, ar apa 
talleltet ettenna, arcanelte i autumnette i 
ostollo. Mal túlette et i mandollo ar lendet 
coaryanna Liria, ar íre cennette i hánor 
hortanettet. Tá oantette. 

RANTA 

Sí lendette ter Amfipolis ar Apollonia ar túlet 
thessalonicanna, yasse enge Yúra yomencoa. Sie, 
haimeryanen, Paulo lende minna téna, ar 
sendaressen nelde quentes aselte pa i Tehteler, 
antala ten hande ar tánala i mauyane i Hriston 
perpere ar orta qualinillon, ar eques: "Si i 
Hristo ná, Yésus sina ye carin sinwa len." Etta 
queneli mici te sáver ar himyaner Paulo ar 
Sílas, as hoa liyúme i Hellenyaron i tyerner 
Eru, ar lá mancali i amminde nission. 

Mal i Yúrar náner quátine hrúcennen, ar apa 
comyanelte thanga i quenillon ú moliéno i tarner 
i nómesse mancaléva tyarnelte amortie i ostosse. 
Lantanelte coaryanna Yáson ar merner same tu 
tulyaine ettenna i lien. 

Íre ualte hirne tu tuncelte Yáson ar hánoli i 
turconnar i osto, yámala: "Neri sine i 
nuequérier ambar sí utúlier sir, ar Yáson 
acámie te mir coarya! Ar ilye queni sine tarir 
ana i canwar i Ingaráno, an quetilte i ea hyana 
aran, Yésus." Valtanelte i thanga ar i turcor i 
osto i hlasser nati sine, ar apa mapie fárea 
varnasse ho Yáson ar i exi lehtaneltet. 

Ú lartiéno, lóme yanasse i hánor mentaner 
yúyo Paulo ar Sílas Veroianna, ar íre túlette 
tar, lendette mir i yomencoa i Yúraron. Té 
náner ambe arta sámo sestaine as i marner 
thessalonicasse, ar camnelte i quetta ilya mára 
nirmenen, ar ilya auresse centhelte i Tehteler 
cenien qui nati sine náner sie. Etta rimbali mici 
te sáver, ar sie carner lá mance minde Hellenye 
nisseli, yando rimbe nereli. 

Mal íre i Yúrar thessalonicallo parner i Eruo 
quetta náne carna sinwa yando Veroiasse lo Paulo, 
túlelte tar valtala ar tarastala i thangar. Ú 
lartiéno i hánor mentaner Paulo oa, tenna i ear, 
mal Sílas ar Timotheo véla lemner yasse engette. 
Mal i tulyaner Paulo taller se tenna Athen, ar 
nanwennelte tálala canwarya ana Sílas ar 
Timotheo: Mauyane tun tule lintiettanen. 

Íre Paulo lartane tun mi Athen, fairerya náne 
tarastaina ceniénen manen i osto náne quanta 
cordollion. Etta carampes i yomencoasse as i 
Yúrar ar i exi i tyerner Eru ; yando i nómesse 
mancaléva, as i túler tar. Mal queneli imíca i 
sailiendili, i Epicurear ar i Stoici véla, lender 
mir cos óse, ar queneli mici te quenter: "Mana 
nyátala quén sina mere quete?" Exeli quenter: 
"théya i cáras sinwe ettelie ainoli." Ta náne 
pan carampes pa i evandilyon pa Yésus ar i 
enortie. 

Etta nampeltes ar tulyane se mir i Areopahus, 
quétala: "Ma lertalme ista mana nás, peantie 
sina ya quétal? An talas noali yar nar ettelie 
hlarulmant. Etta merilme ista mana nati sine nar 
intyaine náve." An illi mi Athen ar ilye i 
ettelear tasse yuhtar ilya lerina lú carien munta 
hequa nyare hya hlare vinya nat. 

Paulo tarne ama endesse Areopahusso ar quente: 
"Neri Athenello, cenin i mi ilye nati samilde áya 
i ainoin túra lá ya exi samir. An íre lenden 
ter i osto, yétala i nati yar tyerilde, hirnen 
yando yangwa yasse náne técina: "Alasinwa 
ainon." Etta, ya tyerilde ú istiéno sa, ta inye 
cára sinwa len. 

I Aino ye carne i mar ar ilqua ya ea sasse ua mare 
cordassen cárine mainen. Ente, uas veuyaina 
atanion mainen, ve qui samis maure erya natwa, sé 
immo antala illin coivie ar thúle ar ilye nati. 
Ar carnes et er atanello ilya nóre ataniva, 
marieltan i quanda palúresse cemeno, ar santes i 
lúmi ar i rénar vehten atanion, cestialtan Eru, 
qui polilte rahta senna ar hiritas, ómu é uas 
haira erya quenello mici vi. An sénen samilve 
coivie ar levilve ar ealve, ve yando maitalli mici 
lé equétier: 'An nalve yando nosseryo.' 

Etta, cénala i nalve Eruo nosse, ualve care mai 
qui sanalve pa i Aino i náse ve malta hya telpe 
hya ondo, hya tanwe cátina atano curwenen hya 
sanwenen. Nanwa, Eru tanne cóle mi lúmi sine 
yassen queni epénier istya, mal sí quetis i 
atannar ilya nómesse i mauya tien hire inwis. An 
asáties ré yasse namuvas cemen failiesse nerenen 
ye icílies, ar ánies ilye atanin varnasse 
ortiénen se et qualinillon." 

Mal íre hlasselte pa enortie qualiniva, queneli 
quenter yaiwe, íre exeli quenter: "Lye-hlaruvalme 
ata pa natto sina yando hyana lúmesse." Sie Paulo 
etelende et endeltallo, mal queneli himyaner se ar 
sáver. Mici té náne Lionisio ye náne námo mí 
Areopahus, ar nís estaina Lamaris, ar exeli ara 
tu. 

RANTA 

Apa nati sine oantes ho Athen ar túle Corintenna. 
Ar hirnes Yúra estaina Aquila, nér nóna mi 
Pontus, ye thinta lúme yá náne túlienwa 
Italiallo as Priscilla verirya, pan Claurio 
canwanen ilye Yúrain oanter Rómallo. Ar túles 
túna, ar pan sámelte i imya nostale moliéva, 
lemnes asette ar móle. An molielta náne care 
lancoar. Mal carampes i yomencoasse ilya 
sendaresse ar tyarne Yúrar ar Hellenyar save. 

Íre Sílas ar Timotheo túler undu Maceroniallo, 
Paulo aqua antane inse carien i Quetta sinwa, 
vettala i Yúrain i Yésus náne i Hristo. Mal 
íre tarnelte ana se ar quenter yaiwie, palles i 
asto larmaryallon ar quente téna: "Nai sercelda 
tuluva véra careldanna! Inye poica ná. Ho sí 
lelyan queninnar i nórion." Ar léves talo ar 
lende mir i coa quenwa estaina Titio Yusto, ye 
tyerne Eru. Coarya náne carastaina mir i imya 
ataque yasse i yomencoa enge. Hrispo i 
yomencoantur camne i savie i Herusse as quanda 
nosserya, ar apa hlarie, rimbali imíca i queni 
Corinto sáver ar náner tumyaine. Ar mi maur i 
lómisse i Heru quente Paulonna: "Áva ruce, mal 
queta ar áva na quilda, an ean aselye ar úquen 
caruva lyen ulco, an samin rimbe queneli osto 
sinasse." Ar termarnes tasse mi er loa ar astari 
enque, peantala mici te Eruo quetta. 

Sí íre Allio náne nóreturco Acaio, i Yúrar er 
sámanen oronter Paulonna ar tulyaner se i 
námosondanna, quétala: "Nér sina tyare atani 
save i mauya tien tyere Eru mi lé ana i thanye." 
Mal íre Paulo pantumne antorya, Allio quente i 
Yúrannar: "Qui i natto náne pa ulco hya olca 
carda samumnen casta samien cóle aselde. Mal qui 
i natto ná pa costiéli pa quettali ar esseli ar 
i thanye ya samilde, mauya elden cene sanna. Inye 
uan mere náve námo pa nati sine." Ar mauyanes 
tien auta i nánosondallo. Ono illi mici te namper 
Sostenes i yomencoantur ar palpaner se epe i 
námosonda. Mal Allio cimne munta sine nation. 

Mal apa lemie tasse ter an rimbe aureli, Paulo 
quente namárie i hánonnar ar cirne oa Sirianna, 
ar óse lendet Priscilla yo Aquila. Oantes apa 
cirie findelerya mi Cencreai, an sámes vanda. 
Túlelte Efesusenna, ar tu-hehtanes tasse, mal sé 
lende mir i yomencoa ar quente as i Yúrar. Íre 
arcanelte sello lemya aselte ambe anda lúmesse, 
uas merne, mal quentes namárie ar nyarne tien: 
"Nanwenuvan lenna ata, qui Eru mere." Ar cirnes oa 
Efesusello ar túle undu Césareanna. Ar lendes 
ama ar suilane i ocombe, ar lende undu Antiocenna. 

Ar apa marnes tasse ter lúme oantes ar lende 
nómello nómenna ter Alatia·nórie ar Frihia, 
tulcala i hildor. 

Sí túle Efesusenna Yúra yeo esse náne Apollo, 
nóna Alexandriasse. Sintes carpa mai ar náne 
taura i Tehtelessen. Anes peantaina mí Heruo tie, 
ar pan anes lúthina i fairenen, carampes ar 
peantanes ya nanwa náne pa Yésus, mal sintes 
Yoháno tumyale erinqua. Ar nér sina yestane 
quete canyave i yomencoasse. Íre Priscilla yo 
Aquila hlasset se, nampettes asette ar tulyane se 
ambe tumna handenna i tieo Eruo. Ente, pan mernes 
lelya mir Acaia i hánor tencer i hildonnar, 
hortala te camien se mai. Sie, íre túles tar, 
ite manyanes i sáver i Erulissenen. Ar veassenen 
tenges i Yúraron loima, tánala i Tehtelellon i 
Yésus náne i Hristo. 

RANTA 

Íre Apollo enge Corintesse túle i Paulo lende 
ter i mitye nórier tenna Efesus. Ar hirnes 
hildoli ar quente téna: "Ma camnelde Aire Fea 
íre sávelde?" Quentelte senna: "Laume 
ahlárielme i ea Aire Fea." Ar eques: "Mi mana, 
tá, anelde tumyaine?" Hanquentelte: "Mi Yoháno 
tumyale." Eque Paulo: "Yoháno tumyane i 
tumyalénen inwisteva, hortala i lie save yesse 
tulumne apa se ; ta ná, Yésusse." Íre hlasselte 
ta, anelte tumyaine mi Yésus Hristo esse. Ar íre 
Paulo panyane máryat tesse, i Aire Fea túle 
téna, ar quentelte lambelissen ar caramper ve 
Erutercánor. Quanda nótelta náne os neri 
yunque. 

Lendes mir i yomencoa ar quente canyave astarissen 
nelde, carpala ar tálala exeli handenna pa Eruo 
aranie. Mal íre queneli carner inte sarde ar uar 
sáve, quétala yaiwe pa i Tie epe i liyúme, 
te-hehtanes ar ciltane i hildor ho te, ilya 
auresse antala carpiéli mi Tiráno ataque. Ta 
martane ter loa atta, ar sie illi i marner Asiasse 
hlasser Eruo quetta, Yúrar ar Hellenyar véla. 

Eru carne taure cardali lá senwe Paulo mánten. 
Sie yando lanneli ar quiltalanneli náner cóline 
helmaryallo ar panyaine i hlaiwassen, ar i hlíwi 
váner tello, ar i olce fairi ettúler. Mal enger 
yando vantala Yúrali imíca i et-hanter raucor i 
néver quete Yésuo esse innar náner haryaine lo 
raucor: "Canin le i Yésunen ye Paulo care sinwa." 
Enger yondor otso nero estaina Sceva, Yúra héra 
airimo, i carner sie. Mal hanquentasse i olca 
faire quente téna: "Yésus istan, ar ahlárien pa 
Paulo, mal man nar elde?" Ar i nér haryaina lo i 
olca faire lantane téna ar sáme i túre or te 
illi, tyárala te nore harne ar helde et sana 
coallo. 

Natto sina túle illion istyanna, Yúraron ar 
Hellenyaron véla, té i marner Efesusse. Ar caure 
lantane ilyannar mici te, ar i Heru Yésuo esse 
náne laitana. Ar rimbali ion sáver túler ar 
quenter pantave pa cardaltar. Lá mancali imíca i 
nóvo yuhtaner ngúle hostaner parmaltar ar 
urtaner tai epe illion hendu. Ar onontelte i nonwe 
ya paityanelte tain ar hirner i mirwielta náne 
telpemittar quaihúmi lepenquean. Sie, túrenen, i 
Heruo quetta alle ar náne carna taura. 

Apa nati sine náner telyaine, Paulo carne mehtya 
i apa lendes ter Maceronia ar Acaia lelyumnes 
Yerúsalemenna, quétala: "Apa tuluvan tar mauya 
nin yando cene Róma." Mentanes Maceronianna atta 
núroryaron, Timotheo ar Erasto, mal sé immo 
lemne ter lúme Asiasse. 

Os lúme yana enge lá pitya amortie pa i Tie. An 
nér estaina Lemetrio, telpetan, antane lá pitya 
lar i tanoin cariénen telpine yánar Artemisso. 
Ar comyanes té ar i móler as taiti nati ar 
quente: "Neri, istalde mai i sina moliénen 
samilve larelva. Ar cenilde ar hlarilde manen lá 
Efesusse erinqua, mal harive quanda Asiasse, Paulo 
sina atálie hoa thanga vinya savienna, quetiénen 
i tane ainor i nar cárine mainen laume nar ainor. 
Ente, ea raxe i lá eryave sina molielva nauva 
nattirna, mal yando i corda i túra Artemisso 
nauva nótina ve munta, metyala yando túrierya, 
ya quanda Asia ar ambar tyerir." Hlárala si ar 
nála quátina rúthenen, i neri yámer: "Túra 
ná Artemis Efesuyaron!" 

Sie i osto náne quátina ruciniénen, ar er 
sámanen lendelte rimpe mir i tirmen, mápala Aio 
ar Aristarco ar tu-tálala aselte thahtiénen. 
Anette queneli Maceroniallo lelyala as Paulo. 
Paulo immo merne lelya minna i lienna, mal i 
hildor úner mérala lave sen. Queneli imíca Asio 
turcor, i náner meldoryar, mentaner senna ar 
arcaner sello i ávas panyumne inse raxesse i 
tirmende. Queneli yámer er nat ar exeli hyana 
nat, ar i amarimbar mici te uar sinte i casta 
yanen anelte ocómienwe. Etta uo tallelte 
Alexander et i thangallo, an i Yúrar se-ninder 
ompa. Mal íre hanyanelte i anes Yúra, yámelte 
er ómanen ter os lúme atta: "Túra ná Artemis 
Efesuyaron." 

Apa i ostotecindo carne i thanga quilda, quentes: 
"Neri, man ea mici atani ye ua ista manen 
Efesuyaron osto ná cundo i cordo i túra 
Artemisso ar i emmo ya lantane menello? Etta, pan 
mo ua pole lala ta, caruvalde mai qui nalde quilde 
ar carir munta ú sanweo. An atálielde neri sine 
i uar pilur cordaron ar uar equétie yaime 
ainilvanna. Etta, qui Lemetrio ar i tanor óse 
samir cos as aiquen, ear aureli namiéva ar ear 
nóreturcor; lava tien tala i costi yar samilte, 
quén as i exe, i námonnar. Mal qui cestalde 
aiqua han ta, mauya i thanya combe thanta sa. An 
ea raxe i nauvalve ulquétine pa amortie apa ya 
amartie síra, an ualve same erya casta antien pa 
yalme sina." Ar apa quentes ta, mentanes i 
ocómienwe queni oa. 

RANTA 

Íre i amortie náne vanwa, Paulo tultane i 
hildor, ar apa hortie te ar quetie námarie téna, 
lendes oa menien mir Maceronia. Apa lendes ter 
sane ménar ar hortane i enger tasse rimbe 
quettalínen, túles mir Hellas. Ar apa termarnes 
astari nelde tasse, cirumnes oa Sirianna, mal pan 
i Yúrar carner panoli ana se, carnes i cilme i 
nanwenumnes ter Maceronia. Óse i lendasse enger 
Sosipater yondorya Pirro Veroiallo, Aristarco ar 
Secundo thessalonicallo, ar Aio Lervello, ar 
Timotheo ar Trifimo Asiallo. Té lender epe me ar 
lartaner men Troasse, mal elme cirner oa 
Filippillo apa i auri Alapúline Mastaron, ar 
túlelme téna Troasse nó auri lempe náner 
vanwe. Tasse lemnelme auressen otso. 

I minya auresse i otsolo, íre anelme ocómienwe 
racien masta, Paulo carampe téna, pan autumnes i 
hilyala auresse, ar quequentes tenna ende i 
lómio. Mal enger rimbe calmali i oromardesse 
yasse anelme ocómienwe. Hámala ara i lattin enge 
nessa nér estaina Eutico, ye lantane mir núra 
húme íre Paulo quequente, ar taltala húmesse 
lantanes undu i neldea talamello ar náne qualin 
íre anes ortaina. Mal Paulo lende undu, hantanexe 
senna, panyane rancuryat os se ar quente: "Áva 
care yalme, an náse en coirea." Tá nanwennes 
ama, rance i masta ar mante, ar carampes tenna 
ára ar tá oante. Mal i seldo tallelte oa coirea, 
ar anelte tiutaine lesta pella. 

Sí lendelme epe te i luntenna ar cirner oa 
Assosenna, yasse camumnelme Paulo mir i cirya. An 
apa antanes canwali pa ta, sé immo merne mene 
talyanten. Íre túles tenna i nóme yasse anelme 
mi Assos, camnelmes mir i lunte ar lender 
Mitilenenna. Ar apa cirnelme talo i hilyala 
auresse túlelme ara Cios, ar apa an ré 
rahtanelme tenna Samos, ar i hilyala auresse 
túlelme mir Miletus. An Paulo carne i cilme i 
lahtumnes Efesus, lá mérala hauta Asiasse, an 
anes lelyala ormesse: Qui polles mernes rahta 
Yerúsalemenna nó i Athar Otsolaron Otso. 

Mal ho Miletus mentanes Efesusenna ar tultane i 
amyárar i ocombeo. Íre túlelte senna quentes 
téna: "Istalde mai manen i minya aurello ya 
túlen Asianna anen aselde i quanda lúmesse, 
mólala i Herun mi ilya naldie, arwa nieron ar 
perpérala i thangier yar martaner nin i Yúraron 
ulce panoinen, íre uan hempe lello erya nat athea 
len, hya loitane peanta len epe i lie ar i 
coassen. 

Mal vettanenye Yúrain ar Hellenyain véla pa 
inwis Erunna ar savie Herulvasse, Yésus. Ar sí, 
yé, nútina i fariesse lelyan Yerúsalemenna, 
ómu uan ista yar martuvar nin sasse, hequa i ilya 
ostosse i Aire Fea vetta nin i ear núteli ar 
thangiéli lartala nin. Ananta uan note coivienya 
ta melda nin, qui ece nin telya núromolienya ya 
camnen i Heru Yésullo: Vettie pa i evandilyon i 
lisseo Eruo. 

Ar sí, yé, istan i elde illi imíca i carnen 
sinwa i evandilyon uar cenuva cendelenya ata. Etta 
vettan illin mici le i nanye poica i sercello ilye 
atanion, an uan ehépie imne nyariello len Eruo 
quanda pano. 

Cima inde ar i quanda lámáre ya i Aire Fea 
apánie ortírieldasse. Na mavari i Heruo ocomben, 
ya ngentes véra serceryanen. Inye ista i apa 
autan, lumne ngarmoli tuluvar mici le, i uar 
óravuva i lámáresse, ar ho elde ortuvar nereli 
i quetir rícine natali, tucien oa i hildor apa 
inte. Etta na coive, enyálala manen ter loar 
nelde, lómisse yo auresse, uan pustane peanta len 
nírelínen. Ar sí antan le olla Erun ar lisseryo 
quettan, ya pole carasta le ama ar anta len 
rantalda ve indyoni, as ilye i airintar. Telpe hya 
malta hya larma uan ecestie ho aiquen. Elde inde 
istar i mát sine ániet nin ar in enger asinye 
maurelmar. Illume tannen len i íre sie molilde 
mauya len manya i nar milye ar enyale i quetta ya 
i Heru Yésus immo quente: Antie ná alasse túra 
lá camie. 

Ar apa quentes quettar sine, lantanes occaryanta 
as illi mici te ar hyamne. Enge fárea yaimie mici 
te illi, ar lantanelte Paulo axenna ar minquer se. 
An or ilqua anelte ngwalyaine i quettanen ya 
quentes, i ualte cenumne cendelerya ata. Tá 
hilyaneltes i luntenna. 

RANTA 

Apa mauyanelme imme hehta te ar cirner oa, 
lendelme térave Cosenna, mal i hilyala auresse 
Rolosenna, ar talo Pataranna. Ar apa hirnelme 
lunte ya lelyumne Foicinianna, lendelme mina sa ar 
cirner oa. Apa cennelme Cipros, lendelme ara sa i 
hyaryasse, cirner Sirianna ar túler Tírenna, an 
ta náne i met i armaron i luntesse. 

Cestanelme i hildor ar hirner te, ar lemnelme 
tasse ter rí otso. Mal i Fairenen quentelte 
Paulonna: "Áva panya tál Yerúsalemesse!" Mal 
íre i auri náner vanwe, etelendelme ar menner 
tielmasse. Illi mici te, as i nissi ar híni, 
hilyaner me tenna ette i osto. Ar apa lantie 
occalmanta i fárasse hyamnelme, ar quentelme 
namárie quén i exenna, ar lendelme mir i lunte, 
mal té nanwenner marda. 

Ho Tír túlelme Ptolemaisenna, telyala i 
luntelenda. Suilanelme i hánor ar lemner er ré 
aselte. I hilyala auresse cirnelme oa ar túler 
Césareanna, ar lendelme mir coarya Filip, 
nyardando i evandilyono. Anes imíca i Otso, ar 
lemnelme óse. Enger as nér sina yeldi canta, 
vendeli, i sámer Erutercáno anna. 

Mal íre lemnelme tasse ter nóte aurion, 
Erutercáno yeo esse náne Ahavo túle undu 
Yúreallo, ar túles menna ar nampe i quilta 
Paulova. Nuntes vére talyat ar máryat ar quente: 
"Sin quete i Aire Fea: I nér ye harya quilta sina 
i Yúrar Yerúsalemesse nutuvar, ar antuvaltes 
olla quenelin i nórion." Íre hlasselme si, elme 
ar i marner tasse véla arcaner sello: "Áva lelya 
ama Yerúsalemenna!" Tá Paulo hanquente: "Mana 
cáralde, yaimie ar rácala endanya? An inye manwa 
ná, lá eryave náven nútina, mal yando qualien 
Yerúsalemesse i essen i Heru Yésuo." Íre ua 
ence men vista sámarya, pustanelme arca ar 
quenter: "Lava i Heruo indómen marta." 

Apa auri sine manwanelme ar lender lendalmanna 
Yerúsalemenna. Mal queneli i hildoron 
Yerúsalemello yando lender aselme, talien me i 
nerenna yeva coasse marumnelme: Mnason, ye náne i 
minye hildoron. 

Íre túlelme Yerúsalemenna, i hánor me-camner 
mi alasse. Mal i hilyala auresse Paulo lende 
aselme mir coarya Yácov, ar ilye i amyárar enger 
tasse. Ar suilaneltet ar nyarner pa ilya erya nat 
ya Eru carne imíca i nóri núromolieryanen. 

Apa hlarie ta antanelte alcar Erun, ar quentelte 
senna: "Yétal, háno, manen ear liyúmeli i savir 
imíca i Yúrar, ar illi mici te uryar i thanyen. 
Mal ahlárielte i anaie quétina pa elye i 
peániel imíca i nóri i mauya tien tare oa 
Mósello, peantala tien i ávalte oscire hínaltar 
hya hilya i haimi. Mana, tá, caruvalve? Tanca ná 
i hlaruvalte i utúliel. Etta cara nat sina ya 
nyarilme len: Ear aselme neri canta i samir vanda. 
Áte tala aselye ar á poita imle aselte, ar á 
paitya tien, cirieltan i findele careltasse. Tá 
illi hanyuvar i ya ahlárielte pa lye ua nanwa, 
mal i elye hilya i thanye ar hepe sa. Pa té i 
nórion i savir etécielme téna, cánala i mauya 
tien hepe inte oa yallo anaie yácina cordonin, ho 
serce, ho hráve quórine celvaron ar ho 
úpuhtie." 

Tá Paulo talle i neri óse, ar i hilyala auresse 
poinesexe aselte ar lende mir i corda carien sinwa 
i auri yar autumner nó telie i poitiéva, íre mo 
antumne i yanca ilquenen mici te. 

Mal thintave nó i auri otso náner telyaine, i 
Yúrar Asiallo cenner se i cordasse ar tyarne 
amortie imíca i thanga, ar panyanelte máltat 
sesse ar yámer: "Neri Israélo, á manya! Nér 
sina ná ye peanta ilquenen mi ilya nóme ana i 
lie ar i thanye, ar ana nóme sina! Ente, atálies 
Hellenyali mir i corda ar avahtie aire nóme 
sina!" An nóvo cennelte Trifimo Efesusello i 
ostosse óse, ar intyanelte i Paulo talle se mir i 
corda. Ar i quanda osto náne valtaina, ar i lie 
norne uo, ar nampelte Paulo ar tuncer se et i 
cordallo. Mí imya lú i andor náner avalatyaine. 
Ar íre cestenelte nahta se, quetta túle i 
turconna i hosseo pa quanda Yerúsalem nála mi 
rucinie. Ú lartiéno talles ohtalli ar tuxantulli 
ar norne undu téna. Cénala i turco ar i ohtari 
pustanelte palpa Paulo.Tá i hosseturco túle hare 
ar nampe se ar canne: "Áse nute limil attanen!" 
Ar maquentes pa man anes ar pa mana carnes. Mal 
queneli i thangasse yámer er nat ar exeli hyana 
nat. Castanen i ramo polles pare munta tulca, ar 
cannes i talumneltes i estolienna. Mal íre túles 
i tyellennar mauyane i ohtarin colitas, i thango 
ormenen. An i liyúme i lieo hilyane te, yámala: 
"Áse nahta!" 

Íre tulyumneltes mir i estolie, Paulo quente i 
hosseturconna: "Ma lertan quete nat lyenna?" 
Quentes: "Ma istal quete Hellenya? Ma nanwave ual 
i Mirra ye nó auri sine tyarne amortie ar tulyane 
i sicilmor húmi canta mir i ravanda?" Tá Paulo 
quente: "Inye Yúra nér, nóna mi Tarsus 
Ciliciasse, osto lá nulla. Mal arcan lyello: 
Ánin lave quete i lienna!" 

Apa láves ta, Paulo, tárala i tyellessen, léve 
máryanen i lien. Íre tumna quilde lantane, 
carampes téna i Heverya lambesse, quétala: 

RANTA 

"Neri, hánor ar atari, hlara nin quéta inyen!" 
Íre hlasselte i quentes téna i Heverya lambesse, 
anelte en ambe quilde, ar eques: "Inye Yúra ná, 
nóna mi Tarsus Ciliciasse, mal peantaina osto 
sinasse epe talu Amaliélo mí tarya lé i thanyeo 
atarilvaron. Anen uryala Erun ve illi mici lé 
aure sinasse. Ar roitanen Tie sina i qualmenna, 
nútala ar antala olla mir mando neri ar nissi 
véla, ve yando i héra airimo ar i quanda combe 
amyáraron polir vetta nin. Ho té yando ngenten 
mentali i hánonnar Lamascusse, ar engen tienyasse 
talien yando i enger tasse nútine Yerúsalemenna 
náven paimente.Mal lendanyasse, íre túlen hare 
Lamascusenna, os ende i aureo, rincanen et menello 
hoa cala caltane ninna, ar lantanen cemenna ar 
hlasse óma quéta ninna: 'Saul, Saul, mana 
castalya roitien ni?' Hanquenten: 'Man nalye, 
Heru?' Ar quentes ninna: 'Nanye Yésus 
Nasaretello, ye elye roitea.' I neri i enger 
asinye cenner i cala, mal ualte hlasse i óma yeo 
quente ninna. Tá quenten: 'Mana caruvan, Heru?' I 
Heru quente ninna: 'Á orta, mena mir Lamascus, ar 
tasse ilqua ya ná lyen sátina carien nauva 
nyárina lyen.' Mal uan polle cene, i alcarnen 
sana calo, ar túlen mir Lamascus tulyaina i 
mánen lo i enger aselte. 

Mal nér estaina Ananías, ye náne ainocimya i 
thanyenen ar sáme mára vettie ilye i Yúrallon i 
marner tasse, túle ninna, ar tárala ara ni 
quentes ninna: 'Saul, háno, sama céne ata!' Ar 
mí imya lúme sámen ata céne, cénala se. 
Quentes: 'Atarilvaron Aino icílie lyé istien 
indómerya ar cenien i Faila ar hlarien antoryo 
óma, an elye nauva vetto sen ilye atanin, pa i 
nati yar ecéniel ar ahláriel. Ar sí, mana casta 
samil lartien? Á orta, na tumyaina ar sova 
úcarilyar oa yaliénen esseryanen.' 

Mal apa nanwennen Yerúsalemenna ar hyamne i 
cordasse, camnen maur ar cenne se quéta ninna: 
'Na linta ar á auta Yerúsalemello ormenen, an 
ualte camuva vettielya pa ní.' Ar inye quente: 
'Heru, té istar mai i inye hante mir mando ar 
rípe mi ilya yomencoa i sáver lyesse, ar íre 
Stefáno vettolyo serce náne etulyaina, yando 
inye tarne hare ar sanne mai pa ya martane, ar 
tirnen i collar i queniva i nacanter se.' Ananta 
quentes ninna: 'Mena, an lye-mentuvan haire 
nórennar!' 

Lastaneltes tenna quentes quetta sina, ar tá 
ortanelte ómalta, quétala: "Á mapa taite nér 
oa cemello, an uas valda coiviéno!" Ar pan 
yámelte ar paller collaltar ar hanter asto mir i 
vilya, i hosseturco canne i mo talumne se mir i 
estolie, náven céthina riptiénen, istieryan i 
casta yanen sie yámelte senna. Mal apa lenuneltes 
lattalínen i riptien, Paulo quente i tuxanturenna 
ye tarne tasse: "Ma lertal ripta nér ye Rómea 
ná, ar ye ua námina?" Íre i tuxantur hlasse ta, 
lendes i hosseturconna ar nyarne sa sen, quétala: 
"Mana caruval? An i nér Rómea ná!" 

Etta i hosseturco túle senna ar maquente: "Ánin 
nyare, ma nalye Rómea?" Eques: "Nanye." I 
hosseturco hanquente: "Mancanen ninna lertier sine 
túra nonwenen." Paulo quente: "Mal inye náne 
nóna mir tai." 

Etta, mí imya lú, i neri i cethumner se 
ngwalmenen tarner oa sello, ar caure nampe i 
hosseturco íre hirnes i é anes Rómea, apa 
nunteses. 

I hilyala auresse mernes ista tancave mana ulco i 
Yúrar quenter i carnes. Etta se-lehtanes i 
limilillon ar canne i Tára Comben i ocomumnelte. 
Tá talles Paulo ar panyane se epe te. 

RANTA 

Paulo, yétala i Tára Combe, quente: "Neri, 
hánor, elengien epe Eru mi ilvana immotuntie, 
tenna aure sina." Tá Ananías i héra airimo 
canne in tarner ara se i petumneltes i antosse. 
Tá Paulo quente senna: "Eru petuva lyé, a ramba 
ninquinta! Ma hámal ni-namien i thanyenen, ar mí 
imya lú rácal i thanye caniénen i nauvan 
pétina?" I tarner ara se quenter: "Ma quétal 
ulco pa i héra airimo Eruo?" Ar Paulo quente: 
"Hánor, uan sinte i anes i héra airimo. An ná 
técina: Áva quete ulco pa turco lielyo." 

Sintes i imíca i enger tasse, er ranta náne 
Sarducearon ar i hyana Farisaron, ar etta yámes i 
Tára Combesse: "Neri, hánor, inye Farisa, yondo 
Farisaron. Pa i estel i enortiéva qualiniva mo 
náma ni!" Pan quentes nat sina, enge cos imbi 
Farisar ar Sarducear, ar i liyúme náne thanca. 
An Sarducear quetir i ua ea enortie hya vala hya 
faire, mal i Farisar pantave savir mi ilye nati 
sine. 

Tá enge hoa yalme, ar parmangolmoli i náner i 
ranto i Farisaron oronter ar quenter costesse: 
"Ualme hire ulco mi nér sina. Mana qui faire é 
equétie senna, hya vala?" Íre aica cos oronte, i 
hosseturco runce ho i tucumnelte se mir rantali, 
ar cannes i ohtarin i menumnelte undu rapien se et 
endaltallo ar talien se mir i estolie. 

Mal i hilyala lómisse i Heru tarne ara se ar 
quente: "Huore! An ve evettiel pa yar apir ni 
Yerúsalemesse, sie mauya lyen vetta yando 
Rómasse." 

Íre aure túle, i Yúrar carner vére ar hunter 
inte qui mantelte hya suncelte nó nahtie Paulo. I 
nóte i nerion i uo antaner vanda sina náne or 
canaquean. Lendelte i hére airimonnar ar i 
amyárannar ar quenter: "Ánielme vanda i ualme 
matuva nó anahtielme Paulo.Etta nyara i 
hosseturcon, elde as i Tára Combe, i mauya sen 
tala se undu lenna, ve qui merilde care centa 
istien ambe tancave i nati yar apir se. Mal nó 
tuluvas hare, elme nauvar manwe nahtien se." 

Mal íre Paulo nétho yondo hlasse i caitumnelte 
nurtaine nahtien se, lendes senna, ar íre túles 
i estolienna sa-nyarnes sen. Etta Paulo yalle 
quén i tuxanturion ar quente: "Á tala nessa nér 
sina i hosseturconna, an samis nat nyarien sen." 
Etta nér sina nampe se ar talle se i 
hosseturconna, ar eques: "Paulo, i nútina nér, 
yalle ni ar arcane nillo i talumnen nessa nér 
sina lenna, an samis nat quetien lyen." I 
hosseturco nampe márya ar lende oa véra nómenna 
ar maquente: "Mana samil nyarien ninna?" 

Eques: "I Yúrar uo acárier pano i arcuvalte i 
enwa taluval Paulo undu i Tára Combenna, ve qui 
merilte pare ambe tancave mana acáries. Mal elye 
áva lave tien quete lye mina carie ta, an ambe 
lá canaquean neri mici te caitear nurtaine 
lartala se, ar unútielte inte vandanen i ualte 
matuva hya sucuva nó anahtieltes, ar sí nalte 
manwe, yétala ompa quetielyanna i taluvalyes." 
Tá i hosseturco oante i nessa nerello apa canie 
sen: "Áva quete aiquenna i ápantiel nati sine 
nin." 

Ar yalles atta i tuxanturion ar quente: "Á manwa 
ohtari tuxa atta menien Césareanna, as roqueni 
otoquean ar neri tuxa atta i colir hatili, i 
neldea lúmesse i lómio. Ente, á tala roccoli. 
Sie, lávala Paulon norta, taluvaltes mi varnasse 
Felix i nórecánonna." 

Ar tences menta arwa sine quettaron: "Hlaurio 
Lisias i taura nórecánonna, Felix: Suilie! Nér 
sina náne mapaina lo i Yúrar ar náne hare 
návenna nanca lo te, mal lantanen téna as i 
ohtari ar se-rehtane, pan parnen i anes Rómea. Ar 
mérala ista tancave castalta ulquetien se, 
tallenyes undu mir Tára Combeltanna. Hirnen i 
anes ulquétina pa costeli yar apir thanyelta, mal 
pa munta valda qualmeo hya limilion. Man pan pano 
ana nér sina anaie apantaina nin, mentanenyes 
lyenna ú lartiéno, ar canin in ulquetir se i 
quetuvalte ana se epe lyé." 

Etta ohtari sine namper Paulo, ve náne tien 
cánina, ar taller se lómisse Antipatrisenna. I 
hilyala auresse lávelte i roquenin lelya óse en, 
ar nanwenner i estolienna. 

I roqueni lender mir Césarea ar antane i menta i 
nórecánon, ar panyanelte yando Paulo epe se. Apa 
hentanes i menta maquentes pa mana ménallo 
túles, ar parne i anes Ciliciallo. Eques: 
"Hlaruvan lye, íre i queni ulquétala lye yando 
tuluvar." Ar cannes i mo hepumne se mandosse mí 
túrion Herolwa. 

RANTA 

Apa rí lempe Ananías i héra airimo túle undu 
as amyárali ar carpando yeo esse náne Tertullo, 
ar quentelte ulco pa Paulo. Íre anes yálina, 
Tertullo yestane ulquete se, quétala: 

'Cénala i samilme túra raine ter lyé ar i 
envinyatier yar martar nóre sinasse 
apacenelyanen, camilme ta mi ilye lúmi ar nómi, 
taura Felix, antúra hantalénen. Mal uien yuhta 
amba lúmelyo, arcan lyello i me-lastuval 
thintave, márielyanen. 

An ihírielme i nér sina ná colwe, tyárala 
amortiéli imíca ilye i Yúrar ter i quanda 
ambar, ar minda quén mí heren i Nasaryaron, 
quén ye yando néve vahta i corda, ar ye 
nampelme. Mernelme name se thanyelmanen, mal 
Lísias i hosseturco túle ar se-nampe et 
málmalto ormenen ar se-talle oa. Ho sé ece 
elyen, cethiénen se, pare pa ilye i ongwi yar 
quetilme i acáries." 

I Yúrar náner astarindoryar ar quenter i sie 
enge. Ar Paulo, íre i nórecáno hwermenen caryo 
láve sen carpa, hanquente: 

"Istala mai i nóre sina asámie lye ve námo ter 
rimbe loali, quetin lérave inyen. Polil pare i 
lá ambe la auri yunque yá lenden ama tyerien 
Yerúsalemesse. Ualte hire ni i cordasse arwa 
costo as aiquen hya tyárala amortie, i 
yomencoassen hya i ostosse. 

Ente, ua ece tien tana i acárien i ongwi pa yar 
sí ulquetilte ni. Mal nat sina pantave nyarin 
lyen: I Tienen ya estalte 'heren', sánen veuyan 
Eru, sávala ilye i nattor i nar i thanyeo ar 
técine mí Erutercánor. Ar samin estel Erunna, i 
imya estel ya yando neri sine samir: Euva enortie 
failaiva ar úfailaiva véla. Etta mehtinya ná i 
inye illume samuva poica immotuntie Erunna ar 
atannar. Apa loali váner, túlen talien annali 
oraviéva nórenyanna, ar yacien. Íre anen 
cárala nati sine, hirnelte ni poitaina i 
cordasse, mal lá enge thanga hya amortie. Mal 
enger tasse Yúrali Asiallo, ar náne arya qui té 
túler epe lye quetien pa ongwenyar, qui samilte 
nur ninna. Hya lava sine nerin quete mana ulco 
hirnelte nisse íre tarnen epe i Tára Combe, qui 
únes sina erya quetie ya yámen íre tarnen epe 
te: "Pa i enortie qualiniva nanye námina epe le 
síra!"Mal Felix, istala mai i nattor yar amper i 
Tie, querner i neri oa ar quente: "Íre Lisias i 
hosseturco tuluva undu, caruvan cilmenyar pa i 
nattor yar apir le." Ar cannes i tuxanturen hepe i 
nér mi moica lé, ar uas pustumne aiquen mici 
véraryar veviello se. 

Apa aureli Felix túle as Rusilla verirya, ye 
náne Yúra, ar talles Paulo ar lastane senna pa i 
savie mi Hristo Yésus. Mal íre carampes pa 
failie ar immoturie ar i túlala namie, Felix 
náne ruhtaina ar hanquente: "Lú sinan á auta, 
mal íre samin ecie, lye-tultuvan ata." Mal mi 
imya lú sámes i estel i camumnes telpe Paulollo. 
Etta se-tultanes ta ambe rimbave, ar carampes 
óse. Mal apa loa atta vánet, Felix náne 
hilyaina ve nórecáno lo Porcio Festo, ar pan 
Felix merne same i mára nirme i Yúraron, 
hehtanes Paulo nútina. 

RANTA 

Etta Festo, íre camnes i túre or i ména, apa 
auri nelde lende ama Yerúsalemenna Césareallo, 
ar i hére airimor ar i mindar i Yúraron nyarne 
sen nurriltar Paulonna. Tá arcanelte sello, 
mérala lis ana i nér, i se-mentumnes 
Yerúsalemenna. An caitumnelte nurtaine se-nahtien 
i mallesse. Mal Festo hanquente i Paulo lemyumne 
hépina Césareasse, ar i sé immo nanwenumne tar 
rato. Eques: "Etta nai i taurar mici le tuluvar 
undu ulquetien se, qui ea aiqua úthanya pa se." 

Sie, apa lemie aselte ter rí lá or tolto hya 
quean, lendes undu Césareanna, ar i hilyala 
auresse hamnes undu i námosondonna ar canne i mo 
talumne Paulo. Íre túles, i Yúrar i náner 
túlienwe undu Yerúsalemello tarner os se, 
quétala i carnes rimbe ar lunge ongweli, mal 
ualte polle tana i ta náne nanwa. 

Mal Paulo quente, varyala inse: "Ana i thanye hya 
ana i Yúrar hya ana i Ingaran véla uan acárie 
erya úcare." Festo, ye merne came i mára nirme i 
Yúraron, hanquente Paulonna: "Ma meril lelya ama 
Yerúsalemenna náven námina tasse epe ni pa 
nattor sine?" Mal eque Paulo: "Táran epe i 
námosonda i Ingaranwa, yasse mauya nin náve 
námina. Acárien munta ulca ana i Yúrar, ve 
yando elye mai ista. Qui é acárien ongwe ar 
nanye valda qualmeo, uan arca uthe qualmello, mal 
qui uan acárie erya i ongwion yar quetilte 
acárien, úquen lerta anta ni mir málta. Panyan 
nattonya epe i Ingaran." 

Apa quetie as i combe, Festo hanquente: "Epe i 
Ingaran apánel nattolya, i Ingaranna menuval." 

Apa réli váner, Árippa i aran yo Vernice túlet 
Césareanna suilien Festo. Apa engette tasse ter 
nóte rélion, Festo nyarne i aranen pa i nattor 
yar amper Paulo, quétala: 

"Ea nér hehtaina nútina lo Felix, ar íre engen 
Yerúsalemesse i hére airimor ar i amyárar i 
Yúraron nyarner ni pa se, arcala i namumnen se 
ulca. Mal hanquenten téna i mici Rómear ua haime 
anta aiquen olla, nó i ulquétina quén vele i 
ulquetindor cendello cendelenna, ar ece sen quete 
insen pa i nur. 

Etta, íre ocomnelte sisse, ú hautiéno hamnen 
undu i námosondasse ar canne i mo talumne i nér. 
Tárala epe ni, i ulquetindor uar quente pa i olce 
nati yar inye intyane pa se. Sámelte costeli óse 
pa véra tyerielta i ainova, ar pa quén estaina 
Yésus, ye qualin ná, mal ye Paulo quente ná 
coirea. Lá istala mana carumnen pa i cos sine 
nation, maquenten qui mernes lelya Yerúsalemenna, 
tasse náven námina pa nattor sine. Mal íre 
Paulo arcane náve hépina i námien Meletaryo, 
cannen i nauvas hépina tenna mentuvanyes i 
Ingaranna." 

Tá Árippa quente Festonna: "Yando inye mere 
hlare i nér." Hanquentes: "Enwa hlaruvalyes." 

Etta, i hilyala auresse, Árippa yo Vernice túlet 
mi túra alcar ar lendet mir i thambe veliéva as 
hosseturcoli ar minde nereli i ostollo, ar íre 
Festo canne, Paulo náne talaina. Ar Festo quente: 
"Aran Árippa ar elde illi i ear aselme, yétalde 
nér sina pa ye i quanda liyúme Yúraron uo 
acárie arcande nin, Yerúsalemesse ar sisse 
véla, yámala i uas valda coiviéva ambe. Mal 
túnen i acáries munta valda qualmeo. Etta, íre 
nér sina panyane nattorya epe Meletyarya, namnen 
i mentumnenyes. Mal pa sé samin munta tanca 
tecien herunyanna. Etta ettallenyes epe lé, ar or 
illi epe elye, Aran Árippa: Apa i cethie istuvan 
mana tecuvan. An sanan i úhanda ná qui mentan 
nútina quén mal loita tea i nurri senna. 

RANTA 

Árippa quente Paulonna: "Lertal quete." Tá Paulo 
rahtane máryanen ar quente, varyala inse: 

"Pa ilye i ongwi yar i Yúrar quetir i acárien, 
Aran Árippa, nótan inse valima i epe elye síra 
quetin insen, or ilqua i castanen i istal mai ilye 
i haimi ar costi mici Yúrar. Etta arcan i 
ni-hlaruval cólenen. 

Lénya coiviéva néthenyallo, manen lenganen i 
yestallo nórenyasse ar mi Yerúsalem, ná sinwa 
lo ilye Yúrar i isintier ni nóvo, qui merilte 
vetta ; i coivienya ve Farisa náne i amnaraca 
herennen tyerielmo. Ananta sí, castanen i vando 
antaina atarilmain, táran náven námina. 
Nosselmar yunque samir i estel i cenuvalte i vanda 
carna nanwaveviénen se veassenen ter lóme yo 
aure. Pa estel sina i Yúrar ulquetir ni, a Aran. 

Mana castalda namien i mo ua pole save i Eru orta 
qualini? Inye é sanne i mauyane nin tare ana i 
esse Yésus Hristova Násaretello mi rimbe léli, 
ve yando carnen Yerúsalemesse, ar rimbali i 
airion panyanen mandossen apa camnen túre i hére 
airimollon, ar íre mo quente pa nahtie te, illume 
antanen ómanya ana te. Ente, paimetála te 
rimbave ilye yomencoassen mauyanenyet naiquete, an 
nála ettesse sámanyo rúthenen yando roitanenyet 
mir ettelie ostor. 

Íre anen cárala nati sine ; mi lenda 
Lamascusenna, apa camie túre ar lavie i hére 
airimollon ; endesse i aureo, en i mallesse, 
cennen cala han Anaro alcar ya caltane os ni ar os 
i lender asinye.Ar apa illi mici me lantaner i 
talamenna hlassen óma quéta ninna i Heverya 
lambesse: 'Saul, Saul, mana castalya roitien ni? 
Petie ana i tildi nauva naica lyen.' Mal quenten: 
'Man nalye, Heru?' Ar i Heru quente: 'Inye Yésus, 
ye roiteal. Ananta á orta ar tara talulyatse. An 
sina mehten atánienyexe lyen, lye-cilien ve núro 
ar vetto yúyo yaron ecéniel ar yaron tyaruvan 
lyen cene, pa ni. Etelehtan lye et lie sinallo ar 
i nórellon, yannar lye-mentan pantien hendultat, 
te-querien morniello calanna ar Sátano túrello 
Erunna, camieltan apsenie úcariva ar ranta ve 
aryoni imíca i nar airinte saviénen nisse.' 

Etta, aran Árippa, uan loitane cime i maur 
menello, mal minyave innar ear Lamascusse ar tá 
innar ear Yerúsalemesse ar i quanda nóre os 
Yúrea tallen i menta i mauya tien hire inwis ar 
quere inte Erunna, cariénen cardar valde 
inwisten. Pa nati sine Yúrali ni-namper i 
cordasse ar néver nahta ni. Mal pan anen manyaina 
lo Eru atárien vettala pityan yo túran, mal 
quétala munta hequa yar i Erutercánor ar Móses 
véla quenter martumner: I Hristo perperumne, ar 
ve i minya nála ortaina qualinillon, carumnes 
cala sinwa yando lie sinan ar i nórin." 

Íre quentes nati sine varyala inse, Festo quente 
taura ómanen: "Nalye sámalyo ettesse, Paulo! 
Túra ngolme nancare sámalya!" Mal Paulo quente: 
"Uan sámanyo ettesse, taura Festo, mal quetin 
quetiéli nanwiéva ar máleva sámo. An i aran 
hanya nati sine, sé yenna quétan veriénen, an 
nanye tanca i munta sino uthe tuntierya, an nat 
sina ua anaie carna vincasse. 

Ma elye, Aran Árippa, save i Erutercánossen? 
Istan i savil." Mal Árippa quente Paulonna: "Mi 
thinta lúme quetumnel ni mir náve Hristondur." 
Tá Paulo quente: "Ece nin mere Erunna i rato hya 
ambe telwave, lá elye erinqua mal yando illi i 
hlárar ni síra ahyumner náven ve ni, ómu ú 
sine limilion." Ar i aran oronte, ar sie carner i 
nórecáno ar Vernice ar i neri i hamner aselte. 
Mal íre lendelte oa carampelte quén as i exe, 
quétala: "Nér sina care munta valda qualmeo hya 
limilion." Ente, Árippa quente Festonna: "Ence 
lehta nér sina qui uas panyane nattorya epe i 
Ingaran." 

RANTA 

Apa i cilme náne carna i cirumnelme Italianna, 
antanelte Paulo ar hyane nútine nereli olla 
tuxanturen estaina Yúlio, i hosseo i Meletyaryo. 
Lendelme mir cirya ho Arramittium ya cirumne i 
nómennar i falasseo Ásio. Cirnelme oa, ar aselme 
enge Aristarco i Maceronya, thessalonicallo. Ar i 
hilyala auresse rahtanelme Síronna, ar Yúlio 
tanne lisse Paulon ar láve sen lelya nilmoryannar 
ar came athielta. 

Ar cirnelme oa talo ar lender nu i cauma Ciprusso, 
pan i súri náner ana me. Ar apa cirnelme ter i 
eare ara Cilicia ar Pamfilia túlelme hópanna 
Mírasse mi Licia. Mal i tuxantur hirne cirya 
Alexandriallo ya cirumne Italianna, ar cannes men 
lelya mir ta. Apa cirie lencave ter fárea nóte 
aurion ar tulie Cnirusenna urdave, pan sámelme i 
súre cendelemasse, cirnelme nu i cauma Hréteo 
Salmonesse, ar círala urdave ara i falasse 
túlelme nómenna estaina Vanime Hópar, hare i 
ostonna Laséa. 

Anda lúme náne vanwa, ar sí enge raxe mi lelie 
earesse, an yando i Avamatie náne vanwa. Etta 
Paulo quente pa ya sannes náne i arya, quétala 
téna: "Neri, tuntan i cirie taluva nancarie, ar 
olya nauva vanwa ven, lá pa i armar ar i cirya 
erinque, mal yando pa cuilelvar." Mal i tuxantur 
cimne i hesto ar i nér ye haryane i cirya ambe 
epe yar Paulo quente. I hópa úne mára termarien 
ter i hríve, ar etta i amarimbar sanner i náne 
arya cirie oa talo, qui mi tana hya sina lé ence 
tien rahta tenna Fénix ar lemya tasse ter i 
hríve. Ta ná hópa Hréteo ya ná panta 
forrómenna ar hyarrómenna. 

Ente, íre i súre hyarmello vávane sannelte i 
mehtelta enge rahtieltasse, ar tuncelte ama i 
ciryampa ar cirner ara Hréteo falasse. Mal apa 
lá anda lúme alaco, ta ya estaina Euroaquilo 
ná, túle rimpa i tollallo. I cirya náne mapaina 
ar ua polle hepe langorya i súrinna, ar 
pustanelme neve turitas ar náner cóline. Íre 
túlelme mir i cauma pitya tollo estaina Caura, 
pollelme urdiénen rehta i lunte. Apa ortie sa mir 
i cirya yuhtanelte i mauresorastar ar nunter os i 
cirya rappalínen. Caurelma náne i petumne i 
cirya i nurtaine ondor Sirtesse; etta nampelte 
undu i pota-velunte ar náner cóline. Mal i raumo 
ita lumnane men, ar i hilyala auresse hantelte i 
armar mir i ear, ar i neldea auresse hantelte 
vére máltanten i ciryo sorastar mir i ear. 

Íre ualme cenne Anar hya tinwi rimbe rélissen, 
ar lá pitya raumo caine menna, firne ilya estel 
návelmo rehtaine. Ar apa anda lúme yasse ualte 
mante matso Paulo oronte mici te ar quente: "Neri, 
carnelde arya qui lastanelde ni, lá autala 
Hrétello, mal úthala sina nancarie ar úhepie. 
Mal sí hortan le: Sama huore, an ua ea erya quén 
mici le ye nauva vanwa, mal i cirya erinqua. An mi 
lóme sina tarne epe ni vala Eruo yeo núro nanye, 
ar ye tyerin. Eques: 'Áva ruce, Paulo! Mauya len 
tare epe i Ingaran, ar yé! Eru ánie len illi i 
círar aselye.' Etta sama huore, neri, an savin 
Eruo quetie, i nauva aqua ve anaie nyárina nin. 
Mal nauvalme hátine i hrestanna er tollo." 

Íre i canaquea lóme lantane ar anelme hátine 
sir ar tar Arria-earesse, endesse i lómio i 
ciryamor intyaner i anelte túlala hare er 
norenna. Ar lestanelte manen núra i ear náne ar 
hirner i anes rangwi yúquean. Lendelte thinta tie 
ompa ar lestaner ata, ar hirnelte rangwi lepenque. 
Ar pan runcelme i cé petumnelme i ondor, hantelte 
mir i ear ciryampar canta i pontillo i ciryo ar 
milyaner tulesse aureo. Mal i ciryamor, cestala 
uthe i ciryallo, panyaner i lunte i earesse, 
quétala i lingumnelte ciryampali i langollo. 
Paulo quente i tuxanturenna ar i ohtarinnar: "Qui 
neri sine uar lemya i ciryasse, ua ece len náve 
rehtaine!" Tá i ohtari cirner i rappar i lunteo 
ar láver san lutta oa. 

Íre aure hare náne, Paulo hortane illi 
matieltan, quétala: "Síra ná i canaquea ré 
yasse lartealde ú matso, an amátielde munta. 
Etta arcan lello i matuvalde matso, an ta manyuva 
rehtielda. An erya finde i caro aiqueno mici le ua 
nauva vanwa." 

Apa quetie quettar sine nampes massa, antane 
hantale Erun epe te illi, ar sa-rance ar yestane 
mate. Tá sámelte alasse, ar yando té manter 
matso. Quanda nótelma i ciryasse náne enque 
otoquean ar tuxa atta. Apa matie i matso ya 
mernelte, carnelte i cirya mis lunga hatiénen i 
ore mir i ear. 

Íre aure túle, ualte sinte i nórie, mal 
cennelte londe yasse enge hresta, ar mernelte tala 
i cirya tar, qui ence tien. Etta aucirnelte i 
ciryampar ar láver tain lanta mir i ear, ar mí 
imya lú lehtanelte i lattar i tullo. Tá 
ortanelte i pota-velunte i súrinna ar lender ana 
i hresta. 

Íre lantanelte nómenna yanna ear pente yúyo 
tiello, nampelte i cirya talamenna. I lango náne 
tanca ar ua polle leve, mal i ciryo ponte náne 
rácina mir rantali ormenen i earo. Tá i ohtari 
merner nahta i nútine neri, pustien aiquen 
uthiello lutiénen oa. Mal i tuxantur merne tala 
Paulo varnassenna ar pustaner te cariello ya 
mernelte. Ar cannes in poller lute i capumnelte 
mir ear, rahtien norenna minyave. I exi hilyaner, 
queneli panolissen, queneli natalissen i ciryallo. 
Ar sie illi náner talaine varnave norenna. 

RANTA 

Apa rahtanelme varnassenna parnelme i Melite náne 
i tollo esse. Ar i queni tasse, i quenter lambe ya 
ualme hanyane, lenganer menna lissenen han ya 
senwa ná, an nartanelte ruine ar camner me illi, 
castanen i ucco ya lantane, ar i ringiéno. Mal 
íre Paulo hostane loxe olwennelíva ar panyane 
tai i ruinesse, leuca ettúle i úrenen ar tance 
inse máryanna. Íre i queni tasse cenner i 
hloirea onna lingala máryallo, quentelte quén i 
exenna: "Tancave nér sina nahtar ná, ar ómu 
anes rehtaina i earello, failie ua láve sen hepe 
coivierya." Mal palles i hloirea onna mir i ruine 
ar perperne munta olca. Ono sannelte i pulumnes, 
hya i lantumnes rincanen qualin. Apa lartie andave 
ar cenie munta olca martala sen, vistanelte 
sámalta ar quenter i anes aino. 

Hare tana nómenna i tollo amminda nér, estaina 
Poplio, sáme restali. Camnes me mai ar nildave 
láve men mare coaryasse ter rí nelde. Mal Poplio 
atar náne caimassea úrenen ar hruhirdiénen. 
Paulo lende minna senna ar hyamne, panyane máryat 
sesse ar nestane se. 

Apa ta martane, i hyane queni i tollasse i sámer 
hlaiweli yando túler senna ar náner nestaine. 
Epeta yando alcaryanelte me rimbe annalínen, ar 
íre cirnelme oa, antanelte men natali maurelmain. 

Apa astar nelde cirnelme oa ciryasse ya túle 
Alexandriallo. Anes termárienwa ter i hríve i 
tollasse, ar sámes i Onóni ve i langoemma. 
Túlelme Siracusenna ar lemner tasse ter rí 
nelde. Talo lendelme os i falasse ar túler 
Rehiumenna, ar apa er ré enge súre hyarmello, ar 
tennelme Puteolisse mí attea ré. Tasse hirnelme 
hánoli i arcaner i lemyumnelme aselte ter rí 
otso, ar sie túlelme mir Róma. Ar talo i hánor, 
íre hlasselte i sinyar pa me, túler me-velien 
tenna Forum Appii ar i Sendassi Nelde. Paulo, 
cénala te, antane hantale Erun ar sáme huore. 

Íre lendelme mir Róma náne lávina Paulon mare 
vérave, as i ohtar tírala se. Mal apa rí nelde 
yalles i náner imíca i minde neri i Yúraron. 
Apa ocomnelte quentes téna: "Neri, hánor, ómu 
carnen munta ana i lie hya i haimi atarilvaron, 
inye náne antaina olla Yerúsalemello mannar 
Rómearon. Té, apa carie cethie, merner lerya ni, 
pan ua enge cáma valda qualmeo nisse. Mal íre i 
Yúrar quenter ana ta, mauyane nin panya nattonya 
epe i Ingaran, mal lá ve qui samin aiqua pa ya 
merin ulquete nórenya. Casta sinanen etta arcanen 
le-vele ar quete lenna, an castanen i estelo 
Israélo cólan limil sina." Quentelte senna: 
"Ualme acámier mentar pa lé Yúreallo; ente, 
úquen i hánoron i utúlier equétie aiqua olca 
pa le. Mal sanalme i vanima ná hlare lyello mana 
sanwelyar nar, an é istalme pa heren sina i mi 
ilya nóme mo quete ana sa." 

Tancelte aure yasse velumeltes ar túler yanna 
marnes, rimbe lá ya anelte mí minya lú. 
Arinello thinyenna nyarnes ar vettanes tien pa 
Eruo aranie, ar i thanyello ar i Erutercánollon 
néves anta tien hande pa Yésus. Queneli mici te 
lastaner quettaryannar, mal exeli loitaner save. 
Pan anelte thance oantelte, mal Paulo quente téna 
erya quetie: "Nanwave i Aire Fea carampe 
atarildannar ter Yesaia i Erutercáno, quétala: 
'Mena lie sinanna ar queta: É hlaruvalde, mal 
laume hanyuvalde; ar é yétuvalde, mal laume 
cenuvalde. An lie sino enda anaie carna ilaica, ar 
hlarultat nát lunge hlariéno, ar hendultat 
apahtielte ; te-pustala tuntiello hendultanten ar 
hlariello hlarultanten ar haniello endaltanen ar 
hiriello inwis, nestienyan te.' Etta, nai nauva 
sinwa len i rehtie sina anaie mentaina i 
nórennar; té yando hlaruvar." Ar apa quentes 
quettar sine, i Yúrar oanter, arwe túra costo 
mici inte. 

Tá termarnes loa attasse mí coa yasse paityanes 
marien, ar camnes illi i túler senna, cárala 
Eruo aranie sinwa ar peantala pa i Heru Yésus 
Hristo ilya veriénen, ú aiqueno pustala se. 

Paulo Menta i Rómeannar 

RANTA 

Paulo, Yésus Hristo mól, yálina náven apostel, 
sátina Eruo evandilyonen, pa ya antanes vanda 
nóvo ter Erutercánoryar i airi tehtelessen, pa 
Yondorya, ye oronte Laviro erdello i hrávenen, 
mal ye náne panyaina ve i taura Eruion i Fairenen 
aireva, enortiénen qualinillon ; Yésus Hristo 
Herulva, ter ye camnelme lisse ar nóme ve 
apostel, ontien cimie i saviéva mici ilye i nóri 
pa esserya, mici yar elde nar Yésus Hristo 
yálinar ; illinnar i ear Rómesse ve Eruo meldar, 
yáline airili: Nai samuvalde lisse ar raine ho 
Eru Atarelva ar i Heru Yésus Hristo. 

Minyave antan hantale Ainonyan Yésus Hristonen pa 
illi mici le, an mo carpa pa savielda i quanda 
mardesse. An Eru, yen nanye núro fairenyanen pa 
Yondoryo evandilyon, ná astaronya pa manen ú 
hautieno illume estan le hyamienyassen, arcala i 
teldave ecuva nin tule lenna, Eruo indómenen. An 
milyan cene le, antien len anna faireva náveldan 
tulce, hya i quaptalde tiutale, ilquen i exeo 
saviénen, lenya ar ninya véla. 

Mal hánonyar, uan mere i penuvalde i istya i 
mernen tule lenna rimbe lúlissen ; mal anaien 
hampa tenna sí ; camien lesta yáveva yando mici 
le, ve mici i hyane nóri. Hellenyain ar 
Varvaryain véla, sailain ar handelóreain nanye 
rohtando. Etta uryan carien sinwa i evandilyon 
yando len i ear Rómesse. An uan naityana pa i 
evandilyon, an nas Eruo túre rehtien ilquen arwa 
saviéno, Yúra minyave, tá i Hellenya. An sasse 
Eruo failie ná apantaina castanen saviéno ar mir 
savie, ve ná técina: "Mal i faila ; saviénen 
samuvas coivie." 

An Eruo rúthe ná apantaina menello ilya 
ainolórienna ar úfailienna atanion i hepir i 
nanwie undu mi úfaila lé, an ya mo pole ista pa 
Eru ná carna sinwa mici te, an Eru carne sa sinwa 
tien. An úcénima nasserya ná athcénima i 
ontiello mardeva, an nalte tuntaine i cárine 
natinen, yando oira túrerya ar valasserya. Etta 
ualte pole varya inte, an ómu sintelte Eru, ualte 
antane sen alcar hya hantale, mal sanweltar náner 
cárine luste ar mornie quante úhanda endalta. 
Ómu quentelte pa inte i anelte saile, anelte 
cárine auce ar querne Eruo alahastima alcar mir 
nat ve emma nancárima atano ar aiwion ar 
cantalyaron ar hlócion. 

Etta Eru antane te olla, ve endalto íri náner, 
úpoicien, tyárala hroalta pene laitie imíca i 
quaptaner Eruo nanwie i hurun, ar tyerner ya náne 
ontaina or ye ontane, ye ná aistana tennoio. 
Násie! 

Etta Eru antane te olla úlaitime mailelin, an i 
nissi mici te quaptaner i lé nasselto lén ara 
nasse, and sie yando i neri hehtaner i nassea 
yuhtie i nisseva ar náner nartaine maileltanen 
quén i exeva, neri as neri, cárala ya quarca 
ná, ar cámala intesse i paityale yan anelte 
valde loimaltanen. 

Ar pan úne mára hendultatse same istya pa Eru, 
Eru antane te olla úmirwa sáman, carieltan 
úmani nati, an anelte quátine ilya úfailiéno, 
olciéno, milmeo, ulcuo ; queni quante hrúceno, 
nahtiéno, costo, huruleo, olca óreo ; hlussala, 
quétala ulco pa exi, tévala Eru, narace, 
turquime, laitala inte, autala ulce nati, lá 
címala nostaru, ú handeo, rácala quettalta, 
úméle, ú oraviéno. Ómu istalte Eruo faila 
namna ; i té i carir taiti nati nar valde qualmeo 
; lá eryave carilte tai, mal yando antalte 
penestalta in carir tai. 

RANTA 

Etta ualye same casta antien, ilya quén ye name. 
An i natanen yanen namil exe, namil imle ulca, pan 
elye ye name care i imye nati. Sí istalve, ve i 
nanwie ná, i Eruo namie lanta innar carir taiti 
nati. 

Mal ma notil, a atan ye name i carir taiti nati 
ananta carilyet imle, i elye uthuva Eruo namie? 
Hya ma nattiril i úve moicieryo ar lavieryo ar 
cóleryo, pan ual ista i Eruo nildie néva tulya 
lye inwistenna? Mal hrangielyanen ar endanen ú 
inwisto comyal lyen rúthe i auresse rúseva. Ar 
antuvas ilquenen ve cardaryar nar: oira coivie in 
cestar alcar ar laitie ar alahastima sóma, 
voronwiénen mára moliénen, mal in melir cos ar 
uar care ve i nanwie, euvar rúthe ar aha, roitie 
ar thangie, i feasse ilya queno ye care ulco, i 
Yúro minyave ar yando i Hellenyo; mal alcar ar 
laitie ar raine ilquenen ye care márie, i Yúran 
minyave ar yando i Hellenyan. 

An Eru ua cime cendeler. An i úcarner ú thanyeo 
yando nauvar nancarne ú thanyeo, mal illi i 
úcarner nu thanye nauvar námine thanyenen. An i 
hlarir thanye uar i failar epe Eru, mal i carir 
thanye nauvar cárine faile. An quiquie queni i 
nórion i uar same thanye, nassenen carir yar i 
thanye quete, queni sine, ómu ualte same thanye, 
nar thanye inten. Tanalte i samilte i thanyeo 
nattor técine endaltasse, íre immotuntielta 
vetta aselte ar, vére sanweltassen, nalte 
ulquétine hya é quétine cámalóre ; i auresse 
ya Eru name i nurtaine nati atanion i 
evandilyonnen ya inye acárie sinwa, ter Yésus 
Hristo. 

Mal qui elye, ye ná estaina Yúra ar sere 
thanyenna ar laita imle Erusse, ar istal 
indómerya ar ece lyen name mana mára ná pan 
acámiel peantie et i thanyello, ar nalye tanca i 
nalye tulyala i cénelórar, cala in nar 
morniesse, peantala in penir hande, peantar 
lapsion, arwa i canta istyo ar i nanwiéno i 
thanyesse ; elye ye peanta exin, ma ual peanta 
imlen? Elye ye peanta: "Áva pile," ma pilil? Elye 
ye quete: "Áva race vestale," ma racil vestale? 
Elye ye quete i feuyal cordoni, ma pilil 
cordallon? Elye ye laitaxe i thanyenen, ma 
racielyanen i thanyeva vahtal Eruo alcar? An ve 
anaie técina, "eldenen Eruo esse ná naiquétina 
imíca i nóri". 

É oscirie ná athea eryave qui himyal i thanye; 
mal qui racil i thanye, oscirielya anaie carna 
penie osciriéva. Qui, tá, quén ye ua oscirna 
hepe i thanyeo faile axani, ma penierya osciriéva 
ua nauva nótina ve oscirie? 

Ar i úoscirna quén ye ná sie nassenen, 
himiénen i thanye, namuva lyé ye same i técina 
tehtele ar i oscirie ananta arácie i thanye. An 
sé ua Yúra ye ná sie i ettesse; ente, oscirie 
ua ta ya ea i ettesse, i hrávesse. Mal sé ná 
Yúra ye ná sie i mityasse, ar oscirierya ná ta 
i endava, fairenen ar lá tengwanen. I laitale 
tana quenwa tule, lá atanillon, mal Erullo. 

RANTA 

Mana, tá, arya ná i Yúran, hya mana athea pa i 
oscirie? Rimbe natali, mi ilya lé. Minyave Eruo 
quettar náner panyaine hepieltasse. Tá mana? Qui 
queneli mici te uar sáve, ma penielta saviéva 
cé care Eruo voronwe ú túreo? Laume! Mal nai 
Eru nauva hírina voronwa, ómu ilya atan nauva 
hírina hurindo, an ná técina: "Tanien i nauval 
carna faila quettalyainen ar samuva apaire íre 
nalye námina." 

Mal qui úfailielva care Eruo failie athcénima, 
mana quetuvalve? Lau Eru úfaila ná íre tanas 
rútherya? Quétan ve atan. Laume! Mana hyana 
lénen Eru namuva i mar? 

Ananta, qui hurunyanen Eruo nanwie anaie carna 
ambe minda, alcareryan, manen ná i inye en ná 
námina ve úcarindo? Mana vi-pustuva quetiello: 
"Alve care ulqui, talien i márar!" Sie queneli 
naiquetir pa vi, quétala i é carpalve sie, mal 
queni tane camuvar faila námielta! 

Tá mana? Ma nalve arya nómesse? Lau! An nóvo 
equétielve pa Yúrar ar Hellenyar véla i illi 
mici te nar nu úcare, ve ná técina: "Ua ea 
faila atan, lá er; ea úquen ye same tercen, ea 
úquen ye cesta Eru, lá erya quén. Illi 
aránier, illi anaier cárine úmirwe; ea úquen 
ye care moicie, lá erya quén. Lanculta ná láta 
sapsa; lambaltanen uhúrielte. Hloire leucaron ea 
ca péltat, ar antolta ná quanta hútiéno ar 
sáriéno. Talultat nát linte ulien serce. 
Atalante ar angayasse nar tieltassen, ar i tie 
raineva ualte isintie. Ua ea rucie Erullo epe 
hendultat."Istalve i ilqua ya i thanye quete, 
quetis innar nar nu i thanye, pustien ilya anto, 
ar i quanda mar nauva námima Erun, paimen. Etta 
cardainen thanyeo ua ea hráve ya nauva carna 
faila epe se, an thanyenen tule i istya úcareva. 
Mal sí, ú thanyeo, Eruo failie anaie tanaina, ve 
ná vettaina lo i thanye ar i Erutercánor ; Eruo 
failie saviénen Yésus Hristosse, illin i savir, 
an úquen ná arya lá exe. An illi úacárier ar 
loitar Eruo alcar. Ve anna, lisseryanen, nalte 
cárine faile i nanwerenen Yésus Hristosse, ye 
Eru panyane ve cámayanca ter savie serceryasse. 
Sie tanumnes failierya, apseniénen i úcari yar 
martaner i vanwiesse íre Eru tanne cóle, tanien 
failierya i lúmesse ya ea sí, náven faila yando 
íre caris faila ye ná i saviéno Yésusse. 

Masse, tá, ná i immolaitie? Ua ea nóme san. 
Mana thanyenen? Ta cardaron? Lá, mal i thanyenen 
saviéva. An notilve i came atan failie saviénen, 
lá cardainen thanyeo. Hya ma Eru ná i Yúraron 
erinque? Ma uas i Aino yando quenion i nórion? E 
náse i Aino yando quenion i nórion, qui Eru ná 
er, ye care faile i oscirnar et saviello, ar i uar 
oscirne, saviénen. Ma sie panyalve oa thanye 
savielvanen? Laume, mal tulcalve thanye! 

RANTA 

Mana, tá, quetuvalve pa Avraham, atarelva i 
hrávenen? Qui Avraham náne carna faila 
cardainen, lertanes laita inse, mal lá epe Eru. 
An mana i Tehtele quete? "Avraham sáve i 
Hérusse, ar ta náne nótina sen ve failie." Mal 
yen mole i paityale ná nótina, lá ve lisse, mal 
ve rohta. Mal yen ua mole, mal save yesse care 
faila i ainolóra, savierya ná nótina ve failie. 
Sie yando Lavir quete pa i alasse i atano yen Eru 
note failie ú cardaron: "Valime nar i queni ion 
thanyelóre cardar nar apsénine ar ion úcari 
anaier túpine; valima i quén yeo úcare i Héru 
laume cimuva." 

Ma alasse sina túle oscarinnar erinque, hya yando 
queninnar i uar oscirne? An quetilve: "Avrahámen 
savierya náne nótina ve failie." Manen, tá, sa 
náne nótina? Íre anes oscirna, hya íre únes 
oscirna? Lá íre anes oscirna, mal íre únes 
oscirna! Ar camnes tanwa, oscirie, ve lihta 
failiéno i saviénen ya sámes íre en únes 
oscirna, náveryan atar illion i sámer savie ú 
osciriéno, tyarien failie náve nótina tien, ar 
yando atar oscirnaron, lá erinqua in himyar 
oscirie, mal yando in hilyar Avraham atarelva i 
tiesse saviéno yasse vantanes nó anes oscirna. 

An lá thanyenen Avraham hya erderya same i vanda 
náveo aryon mardo, mal ter i failie saviénen. An 
qui i himyar thanye nar aryoni, savie anaie carna 
lusta ar i vanda anaie hehtaina. An i thanye tyare 
rúthe, mal yasse ua ea thanye, yando ua ea ongwe. 

Sie i vanda saviénen ná, náveryan Erulissenen, 
carien sa tanca ilya erden Avrahámo, lá ta 
erinqua ya himya i thanye, mal yando ta ya himya 
Avrahámo savie. Náse i atar illion mici vi, ve 
anaie técina: "Apánien lye atar rimbe nórelion" 
; epe Eru yesse sáves, ye care i qualini coirie 
ar yalir i nati yar uar ea ve qui engelte. Estel 
pella estelden sámes savie náveo atar rimbe 
nórelion, ve náne quétina: "Sie nauva erdelya." 
Ar ómu savierya ua firne, túnes véra hroarya, 
ya náne ve qualin íre anes hare loannar tuxa, ar 
yando manen qualin Saro móna náne. Mal Eruo 
vandanen uas talante peniesse saviéva, mal náne 
carna taura savieryanen, ar anes tanca i sé ye 
antane i vanda yando sáme i túre carien ve 
quentes. Etta ta náne "nótina sen ve failie". 

Úne técina pa sé erinqua i ta náne nótina 
sen, mal yando pa elve, in ta ná martyaina náve 
nótina, pan savilve sesse ye ortane Yésus 
Herulva qualinillon. Anes antaina olla 
ongwelvainen ar náne ortaine návelvan cárine 
faile. 

RANTA 

Etta, sí íre anaielve cárine faile saviénen, 
nai samuvalve raine as Eru, Yésus Hristo 
Herulvanen, ter ye yando samilve ando saviéva 
tulyala i Erulissenna yasse sí tarilve; ar nai 
laituvalve inwe pa i estel alcaro Eruo. Ar lá ta 
erinqua, mal nai yando laituvalve inwe pa i 
roitier, istala roitie anta voronwie, voronwie 
lave ven tare íre nalve tyastaine, íre anaielve 
tyastaine samilve estel, ar i estel ua nauva 
naityaina, an Eruo melme anaie ulyaina mir endalva 
i Aire Feanen ya náne antaina ven. 

An é Hristo, íre en anelve milye, qualle 
ainolóre atanin íre i lúme túle. An mo ua 
lintave quale yando quenen ye faila ná. Hya cé 
mo verya quale quenen ye mane ná. Mal Eru care 
melmerya sinwa ven lé sinasse, i íre en anelve 
úcarindoli, Hristo qualle ven. Ta ita ambe, nála 
cárine faile serceryanen, nauvalve rehtaina 
sénen i rúthello. An qui, íre anelve ngottoli, 
raine náne tulcaina imbi ve ar Eru Yondoryo 
qualmenen, ta ita ambe nauvalve rehtaine 
coivieryanen sí íre samilve raine óse. Ar lá 
ta erinqua, mal yando laitalvexer Erusse, ter 
Yésus Hristo Herulva, ter ye raine sí anaie 
tulcaina ven. 

An úcare enge i mardesse nó i thanye, mal úcare 
ua nótina aiquenna íre ua ea thanye. Ananta 
qualme sáme túre Atanello tenna Móses, yando or 
i uar úcarner mí lé ongweo Atano, ye ná 
nólaime yeo tulumne. 

Mal natto i anno ua ve natto i ongweo. An qui 
rimbali qualler erya queno ongwenen, i lisse Eruo 
ar i anna as i erya atan Yésus Hristo lisse, 
náner ita ambe úvie rimbalin. Ente, natto i anno 
ua ve natto yeo úcarne. An i anan hilyala erya 
ongwe tulyane namie cámava, mal i anna hilyala 
rimbe ongweli tulya failatie. An qui i er queno 
ongwenen qualme sáme túre sénen, ita ambe i 
camir lisseryo úve ar i anna failiéva turuvar 
ter i er quén Yésus Hristo. 

Sie, tá, ve er ongwenen ilye atani náner námine 
ulce, mi imya lé er cardanen ya care faila ilye 
atani nar quétine faile, coivien. An ve rimbali 
náner cárine úcarindoli pan erya nér rance i 
canwar, sie yando rimbali nauvar cárine faile pan 
erya quén hempe tai. Sí i thanye túle carien 
ongwe úvea. Mal yasse úcare náne úvea, 
Erulisse náne en ambe úvea. Mana mehten? I 
mehten i ve úcare turne qualmenen, mí imya lé 
Erulisse turumne failiénen, tálala oira coivie 
Yésus Hristo Herulvanen. 

RANTA 

Mana, tá, quetuvalve? Ma lemyuvalve úcaresse, 
carien Erulisse úvea? Laume! Elve i qualler pa 
úcare, manen en termaruvalve sasse? Hya ualde 
ista i illi mici vi i náner tumyaine mir Hristo 
Yésus náner tumyaine mir qualmerya? Etta anelve 
panyaine sapsasse óse ter tumyalerya. Sie, ve 
yando i Hristo náne ortaina qualinillon i Ataro 
alcarnen, yando elve vantumner vinya coiviesse. An 
qui utúlielve óse qualmesse ve qualmerya, yando 
camuvalve enortie ve enortierya. An istalve i 
yára atanelva náne tarwestaina óse, panien oa i 
hroa úcareva, vi-pustien návello móli nu 
úcare. An ye aquálie ná nótina ú cámo pa 
úcare. 

Ente, qui aquálielve as Hristo, savilve i yando 
samuvalve coivie óse. An istalve i sí, íre i 
Hristo anaie ortaina qualinillon, uas quale ambe; 
qualme ua ambe same túre or se. An i qualme ya 
qualles, qualles pa úcare erya lú ar tennoio, 
mal i coivie ya samis, samis Erun. Mi imya lé 
yando elde: nota inde ve qualilli pa úcare, mal 
ve coireáli Erun, mi Hristo Yésus. 

Etta áva lave úcaren ture fírime hroaldar, 
lengieldan íreltainen. Ente, áva anta 
hroarantaldar úfailien ve carmar úfailiéva, mal 
á anta inde Erun ve i coirear qualinillon, yando 
hroarantaldar Erun ve carmar failiéva. An úcare 
ua le-turuva, an ualde nu thanye, mal nu Erulisse. 

Mana hilya? Ma úcaruvalve, pan ualve nu thanye, 
mal nu Erulisse? Laume! Ma ualde ista i qui 
antalde inde aiquenen ve móli, carien ya quetis, 
nalde móliryar pan carilde ya quetis ; cé 
úcareo, tulyala qualmenna, cé canwacimiéno, 
tulyala failienna. Mal hantale Erun, pan anelde 
móli úcareo, mal cimner holmo i nostale 
peantiéva yan anelde antaine olla. Apa náve 
leryaine úcarello anelde cárine móli failiéno. 

Carpan lenna mi lé Atanion, pan hrávelda milya 
ná. An ve carnelde hroarantaldar núroli 
hrupuhtiéno ar thanyelóriéno, ya tulyane 
thanyelórienna, sí á panya hroarantaldar ve 
núroli failiéno, ya tulyuva airenna. An íre 
anelde núroli úcareo, anelde lére pa failie. 

Mana, tá, náne i yáve ya sámelde lúme 
yanasse? Natali pa yar nalde sí naityane, an i 
metta tane nation ná qualme. Ono sí, pan anelde 
leryaine úcarello mal anaier cárine núroli 
Erun, samilde yávelda tulyala airenna, ar i metta 
nauva oira coivie. An ya úcare paitya ná qualme, 
mal Eruo anna ná oira coivie mi Hristo Yésus 
Herulva. 

RANTA 

Hya ualde ista, hánonyar ; an quetin innar istar 
thanye ; i ture i thanye ve heru or atan ter i 
quanda lúme ya coivierya lemya? An nís ye 
evérie nerenna ná nútina veruryanna íre i nér 
ná coirea, mal qui verurya quale, i nís ná 
lehtaina i veruo thanyello. Sie, tá, íre verurya 
ná coirea, mo quetumne i arácies vestale qui 
antanesexe hyana neren. Mal qui verurya quale, 
náse léra i thanyello, ar uas race vestale qui 
veryas hyana nerenna. 

Sie, hánonyar, yando elde náner cárine qualini 
i thanyen i Hristo hroanen, náveldan exeo, sé ye 
náne ortaina qualinillon, colielvan yáve Erun. 
An íre anelve i hrávesse, i íri úcareo yar 
náner valtaine i thanyenen móler 
hroarantalvassen, vi-tyárala cole yáve qualmen. 
Mal sí anaielve lertaine i thanyello, pan 
aquálielve ho ta yanen anelve nútine, návelvan 
núroli mi vinya lé, i fairenen, ar lá mí yára 
lé, tengwainen. 

Mana, tá, quetuvalve? I thanye úcare ná? Laume! 
Mal úcare uan sinte qui lá i thanyenen. An 
milcie uan sinte qui i thanye ua quente: "Áva na 
milca!" Mal úcare, cámala hóre i axannen, 
ontane inyesse milcie ilya nostaleo, an oa 
thanyello úcare náne qualin. É enge lúme yasse 
anen coirea oa thanyello, mal íre i axan túle, 
úcare nanwenne coivienna, mal inye qualle. Ar i 
axan ya náne coivien, ta hirnen náne qualmen. An 
úcare, íre camnes hóre i axannen, ni-thahtane 
ar ni-nacante sánen. Etta i thanye ná aire, ar i 
axan ná aire ar faila ar mára. 

Ma ya náne mára tyarne nin qualme? Laume! Mal 
úcare carne sie, tyárala qualme nisse yanen 
mára ná, i mo tuntumne úcare ve úcare, ar 
náveryan úcarunqua han lesta i axannen. 

An ve istalve, i thanye ná i Faireo, mal inye ná 
i hráveo, vácina nu úcare. An ya molin uan 
ista. An ya merin, ta uan care, mal ya tevin, ta 
ná ya carin. Ono qui ya uan mere ná ya carin, 
quetin as i thanye i nas mára. Mal sí ye mole sa 
ua ambe inye, mal úcare ya mare nisse. An istan i 
inyesse, ta ná, hrávenyasse, mare munta mára; 
an ece nin mere, mal ua ece nin mole ya mára ná. 
An i márie ya merin uan care, mal i ulco ya uan 
mere, ta carin. Mal qui ya uan mere ná ya carin, 
ye care sa ua ambe inye, mal úcare márala nisse. 

Sie hirin i thanye i íre merin care ya vanima 
ná, ya ulca ná ea asinye. É samin alasse Eruo 
thanyesse mitya ataninyanen, mal cenin 
hroarantanyassen hyana thanye ya ohtacare 
sámanyanna ar ni-care mól thanyen úcareo ya ea 
mi hroarantanyar. Angayanda nér ye nanye! Man 
ni-rehtuva sina hroallo qualmeva? Hantale Erun ter 
Yésus Hristo Herulva! É inye ná sámanyanen 
mól thanyeo Eruo, mal hrávenyanen, i thanyeo 
úcareo . 

RANTA 

Sie i nar mi Hristo Yésus uar nauva námine ulce. 
An i faireo thanye ya anta coive mi Hristo Yésus 
elérie le i thanyello úcarwa ar qualmeva. An ya 
i thanye ua polle care, pan anes milya ter i 
hráve, Eru immo carne mentiénen Yondorya mi ya 
náne vávea úcarunqua hráveo, ar pa úcare. 
Namnes i úcare i hrávesse. Sie i thanyeo faila 
axan polle náve amaquátina elvesse i vantar, lá 
i hrávenen, mal i Aire Feanen. An i nar i hráveo 
cimir i hráveo nattor, mal i nar i faireo, i 
faireo nattor. 

Cimie i hráve tala qualme, mal cimie i faire tala 
coivie ar raine, an ye cime i hráve ná cotya 
Erun, an i hráve ua nu Eruo thanye; é ta ua ece 
san. Etta i nar i hrávesse uar pole náve máre 
Eruo hendusse. 

Mal elde uar i hrávesse, mal i fairesse, qui Eruo 
faire mare lesse. Mal qui aiquen ua same i Hristo 
faire, sé ua senya. Mal qui i Hristo ea lesse, i 
hroa é ná qualin úcarenen, mal i faire ná 
coivie failiénen. Qui i faire yeo ortane Yésus 
qualinillon mare lesse, ye ortane Hristo Yésus 
qualinillon yando caruva fírime hroaldar coirie, 
faireryanen ya mare lesse. 

Etta, hánor, é nalve rohtalie, lá i hráven, 
samien coivie i hrávenen, an qui lélda coiviéva 
ná i hrávenen, qualuvalde, mal qui tyarilde 
hroaldo cardar quale i fairenen, samuvalde coivie. 
An illi i nar tulyaine lo Eruo faire, te nar Eruo 
yondor. An ualde came faire móliéva ata tyárala 
caure, mal camnelde faire náveva cíline ve 
yondor, i faire yanen yamilve: "Appa, Atar!" I 
faire imma cetta as fairelva i nalve Eruhínali. 
Qui nalve hínali, nalve yando aryolli ; é 
aryolli Eruo, mal aryolli as i Hristo, qui 
perperilve óse, camielvan yando alcar óse. 

Etta notin i perperier lúme sino ve munta 
sestaine as i alcar ya nauva apaintaina elvesse. 
An uryala írenen ontie cene ompa i apantie Eruo 
yondoiva. An ontie náne panyaina nu úathea 
sóma, lá véra thelmaryanen mal lo ye panyane sa 
nu ta, ómu arwa estelo: i yando ontie imma nauva 
leryaina návello mól hastiéno mir i alcarinqua 
lérie Eruhínion. An istalve manen i quanda ontie 
ngónea uo ar ea naicesse uo tenna sí. Lá ta 
erinqua, mal yando elve i samir i minye yáve ; ta 
ná, i Faire ; elve ngonar inwesse, íre cenilve 
ompa návenna cíline ve yondor, i lehtie 
hroalvallo nanwerenen. An anelve rehtaine estel 
sinasse; mal estel ya ná cénina ua estel, an 
íre quén cene nat, manen samis estel san? Mal 
qui samilve estel yan ualve cene, cénalve ompa 
sanna voronwiénen. 

Mí imya lé i Faire yando vi-manya íre nalve 
milye. Ualve ista mana carumnelve mai arcienén 
san, mal i Faire imma arca ven, alaquétime 
quettainen. Mal ye cesta i endar ista mana i 
Faireo sanwe ná, pan Eruo thelmanen arcas i 
airin. 

Istalve i Eru tyare ilye nati mole uo in melir 
Eru, márieltan ; i nar yáline mehtyan. An té i 
sintes nóvo yando cilles nóvo, náveltan cátine 
ve Yondoryo emma, cárala se i minnóna mici rimbe 
hánoli; mal té i cilles nóvo, yando yalles, ar 
té i yalles, yando carnes faile, ar té yando 
carnes alcarinque. 

Mana, tá, quetuvan pa nati sine? Qui Eru ea 
aselve, man taruva venna? Ye ua oráve yando véra 
Yondoryasse mal antane se olla i márien illion 
mici ve, manen ná i uas yando antuva ven ilye 
hyane nati? Man quetuva ulco innar Eru icílie? 
Eru ná ye equétie te faile; man ná ye name te 
ulce? Hristo Yésus ná ye qualle; hya arya, náse 
ye náne ortaina qualinillon, ye ea Eruo formasse, 
ye yando arca ven. 

Man vi-mapuva oa i Hristo melmello? Ma thangie hya 
thahtie hya roitie hya heldie hya raxe hya macil 
caruva sie? Ve anaie técina: "Elyenen nalme nance 
ter i quanda aure; anaielme nótine ve mámar 
nahtien." Ono mi ilye sine nati samilve i apaire, 
yenen méle vi. An nanye tanca i munta, qualme hya 
coivie hya valar hya héri hya yar ear sí hya yar 
tuluvar, hya túri, hya tumnie hya ilya hyana 
ontaina nat, poluva vi-mapa oa Eruo melmello ya ea 
mi Hristo Yésus Herulva. 

RANTA 

I nanwie nyarin i Hristosse ; uan húra, pan 
immotuntienya astarmonya ná asinye, i Aire Feasse 
; i samin túra nyére ar lemyala naice 
endanyasse. An ece nin mere i inye náne ciltaina 
ve húna i Hristollo márien hánonyaron, nossenya 
i hrávenen, i nar Israelyar, i náner cíline ve 
yondor ar samir i alcar ar i véri ar i antie i 
thanyeva ar i vevie ar i vandar, té i samir i 
atari ar illon i Hristo same ontalerya, i 
hrávenen. Nai Eru ye or illi ea nauva aistana 
tennoio! Násie! 

Mal i natto ua ve qui Eruo quetta oloitie. An lá 
illi i samir ontalelta Israello nar nanwave 
Israel. Ente, illi mici te uar híni návenen 
Avrahámo erde, mal: "Ya nauva estaina erdelya 
tuluva ter Ísac." Ta ná, i híni i hrávesse uar 
nanwave Eruo híni, mal i híni i ear i vandanen 
nar nótine ve i erde. An i quetta vando náne 
sie: "Mi lúme sine nanwenuvan, ar euva yondo as 
Sara." Ananta lá mi tana natto erinqua: I imya 
martane íre Revecca ontane onóni i imya nernen, 
Ísac atarelva. An íre en uatte nóne, ar uatte 
acárie márie hya ulco ; tyarien Eruo met pa i 
cilme linga, lá cardassen, mal yesse yale ; náne 
quétina senna: "I amyára nauva mól i amnessan." 
Aqua ve ná técina: "Mélen Yácov, mal Ésau 
téven." 

Tá mana quatuvalve? Ma ea úfailie as Eru? Laume! 
An quetis Mósenna: "Oravuvan yesse oravuvan, ar 
tanuvan ofelme yen tanuvan ofelme!" Etta i natto 
linga, lá yesse mere hya yesse nore, mal Erusse 
ye órave. An i Tehtele quete Fáraonna: "Sina 
mehten alávien lyen lemya, i lyesse tanuvan 
túrenya, ar carien essenya sinwa i quanda 
cemende." Sie é óravas yesse óravas, mal ye 
meris caris tarya. 

Etta quetuval ninna: "Manen ná i en quetis i 
aiquen same cáma? An man opólie tare 
thelmaryanna?" A atan ; man, tá, elye ná ye 
nanhanquete Erunna? Lau ya anaie canta quetuva 
yenna acátie sa: "Mana castalya ni-carien sie?" 
Mana? Ma i cemnaro ua same túre or i cén carien 
i imya umbollo vene alcarinqua mehten, ar exe 
mehten ya ua alcarinqua? Mal á intya i Eru, ómu 
samis i túre tanien rútherya ar carien túrerya 
sinwa, túra cólenen láve i venin rútheva 
lemya, tai yar nar cárine náven nancárine, 
carien sinwa alcareryo lar i venin oraviéva, yar 
manwanes nóvo alcaren, ; ta ná, elve, i yalles 
lá i Yúrallon erinque mal yando mici nórellon. 

Ta ná ve quetis Hoseasse: "I uar lienya estuvan 
lienya, ar ye úne melda, i melda; ar i nómesse 
yasse náne quétina tien: "Ualde lienya", tasse 
nauvalte estaine "i coirea Eruo yondor". 

Ar Isaia yame pa Israel: "Ómu Israelindion nóte 
ná ve earo litse, pitya lemyala ranta nauva 
rehtaina. An i Héru caruva onotie cemende, 
telyala sa ar nuhtala sa." Ente, ve Yesaia quente 
nóvo: "Qui i Héru Sevaot ua láve erde lemya 
ven, anaielve ve Sorom, ar anaielve cárine ve 
Omorra." 

Tá mana quetuvalve? Queni nórion, ómu ualte 
roitane failie, ihírier failie, i failie ya tule 
saviénen. Mal Israel, ómu roitanelte thanye 
failiéva, uar rahtane i thanyenna. Manen sie? I 
castanen i roitaneltes, lá saviénen, mal ve 
cardainen. Talantelte i ondonen taltiéva, ve ná 
técina: "Yé, panyan Sionde sar taltiéva ar ondo 
lantiéva, mal ye save sasse ua nauva naityana." 

RANTA 

Hánor, i mára nirme endanyo ar arcandenya Erunna 
tien ná i nauvalte rehtaine. An nanye astarmo 
tien i samilte uryala súle Erun, mal lá 
istyanen. An pan ualte ista Eruo failie, mal nevir 
tulca véralta, ualte panyaner inte nu Eruo 
failie. An Hristo ná i thanyeo metta, ar sie 
ilquen ye save samuva failie. 

An Móses tece pa i failie ye tule i thanyenen: "I 
atan ye acárie sa samuva coivie sénen." Mal i 
failie ya tule saviello quete sie: "Áva queta 
endalyasse: Man ortuva mir menel? ; ta ná, talien 
i Hristo undu ; hya: Man menuva undu mir i undume? 
; ta ná, talien Hristo ama qualinillon." Mal mana 
sa quete? "I quetta ná hare lyenna, antolyasse ar 
endalyasse" ; ta ná, i quetta pa i savie, ya elme 
carir sinwa. An qui etequental i quetta 
antolyasse, i Yésus ná Heru, ar savil endalyasse 
i Eru ortane se et qualinillon, nauval rehtaina. 
An i endanen mo save, cámala failie; i antonen mo 
etequenta, tálala rehtie. 

An i Tehtele quete: "I estel yeo save sesse ua 
loituva." An Yúra ar Hellenya uar alavéle; mal 
ea i imya Heru or illi, ye ná lára illin i yalir 
senna. An "ilquen ye yale i Heruo essenen nauva 
rehtaina". Ono manen yaluvalte senna yesse ualte 
save? Ar manen savuvalte sesse pa ye ualte 
ahlárier? Ar manen hlaruvalte qui penilte aiquen 
ye care sinwa i evandilyon? Ar manen caruvaltes 
sinwa qui ualte mentaine? Ve ná técina: "Manen 
vanime nát i talu ion talar máre sinyar 
mánaron!" 

Mal illi mici te uar hilyane i evandilyon. An 
Isaia quete: "Héru, man sáve ta ya queni hlasser 
mello?" Sie savie tule ho ta ya mo hlare, ar ta ya 
mo hlare tule i quetiénen pa Hristo. 

Ananta maquetin: Lau hlasselte? É "mir i quanda 
cemen lammalta etelende, ar quetieltar mettannar 
ambaro." Mal maquetin: Ma Israel ua hlasse? 
Minyave Móses quente: "Tyarin hrúcen mici le 
yanen ua nóre; tyarin le same rúthe auca 
nórenen!" Mal Isaia ná ita canya ar quete: "Anen 
hírina lo i uar ni-cestane; anen carna sinwa in 
uar maquente pa ni." Mal pa Israel quetis: "Ter i 
quanda aure apantien mányat lienna ya ua lasta 
canwanyannar ar nanquete." 

RANTA 

Maquetin, tá: Lau Eru hehtane lierya? Laume! An 
yando inye ná nér Israélo, Avrahámo erdeo, 
Venyamíno nosseo. Eru ua hehtane lierya, ya nóvo 
sintes. Ma ualde ista ya i Tehtele quete pa Elía, 
íre arcas Erullo Israélen? "Héru, anahtielte 
tercánolyar, asápielte ama yangwalyar, ar inye 
erinqua lemya, ar cestealte cuilenya." Mal mana i 
Eruquetta quete senna? "Alávien nerin húmi otso 
lemya nin, i uar ucúnier occalta Vaalen." Mi lé 
sina, etta, yando lúme sinasse ea lemyala ranta, 
cilmenen Erulisseo. Qui sa ná lisse, uas ambe 
cardainen; qui lá, i lisse uas ambe lisse. 

Mana tá? Ya Israel cestea, ta uas engétie, mal i 
cílinar engétier sa. I exion tuntie náne carna 

ilaica, aqua ve anaie técina: "Eru ánie tien 
thúle núra húmeva, hendu yat uat cene ar hlaru 
yat uat hlare, tenna aure sina." Ente, Lavir 
quente: "Nai sarnolta nauva tien remma ar rembie 
ar casta lantien ar ahtarie; nai hendultat nauvat 
cárine morne loitieltan cene, ar illume cara 
pontelta cúna!" 

Etta maquetin: Ma talantelte lantien aqua? Laume! 
Mal taltieltanen ea rehtie i nórin, tyarien 
hrúcen mici te. Sí íre taltielta tala almare i 
marden, ar návelta racine tala almare i nórin, 
manen ita ambe quanta nótelta caruva sie! 

Sí quétan lenna, i nórennar: Nála ya nanye, é 
i nórion apostel, laitan núromolienya, qui ea 
lé yanen polin tyare hrúcen imíca i nar 
hrávenyo ar rehta queneli mici te. An qui 
návelta hátine oa tala rainecarie i marden, mana 
návelta cámine taluva, qui lá coivie i 
qualinillon? Ente, qui i minya masse ná airinta, 
tá i quanda maxe aire ná. Ar qui i thundo aire 
ná, sie nar i olvar. Ono qui olvali náner 
rácine oa, mal elye, ómu nalye ráva milpialda, 
náne panyaina mir i alda mici tai ar camne ranta 
i laro i thunduo i milpialdo, áva laita imle or i 
olvar! Mal qui laitalyexe or tai, elye ua cole i 
thundo, mal i thundo cole lyé. 

Tá quetuval: "Olvali náner rácine oa návenyan 
panyaina mir i alda." Mai: Peniénen saviéva 
anelte rácine oa, mal elye tare saviénen. Áva 
same voronde noar, mal ruca! An qui Eru ua láve i 
olvain i náner tasse nasseltanen lemya, mi imya 
lé uas lavuva elyen lemya. Yé, tá, Eruo márie 
ar naracie: Innar lantaner ea naracie, mal elyenna 
ea Eruo márie, qui lemyalde márieryasse; qui 
lá, yando elye nauva aucirna. Yando té, qui 
ualte lemya penieltasse saviéva, nauvar panyaine 
mir i alda, an Eru pole panya te tar. An qui anel 
hocirna milpialdallo ya nassenen ráva ná, ar ara 
nasse anel panyaina mir i milpialda i tarwasse, 
manen ita ambe athcárima nauva in nassenen samir 
nómelta tasse náve panyaine mir véra 
milpialdalta! 

An uan mere i elde, hánor, penuvar istya pa fóle 
sina, pustien le návello saile vére henduldatse: 
Ea ranta Israélo ion tuntier anaier cárine 
ilaice tenna utúlie i quanta lúme yasse i 
nórion quantie tuluva minna. Ar sie quanda Israel 
nauva rehtaina, ve anaie técina: "I Rehtando 
tuluva Sionello ar queruva oa ainolórie 
Yácovello. Ar si ná ninya vére aselte, íre 
panyan úcariltar oa." Pa i evandilyon nalte 
ngottoli castanen eldeo, mal pa i cilie nalte 
melde, castanen atariltaron. An Eruo annar ar 
yalie uar nati pa yar samuvas tatye sanwi. An ve 
elde mi lúme rancer Eruo canwar, mal sí acámier 
oravie canwaracieltanen, sie yando té sí 
arácier i canwar, ya tyarne lé came oravie, i 
yando té sí camuvar oravie. An Eru oiórie te 
illi canwaraciesse, oravien illisse mici te. 

Yé manen tumne Eruo lar ar sailie ar istya nar! 
Manen alacestime namieryar, ar manen alahírime 
tieryar! An "man sinte i Héruo sáma, hya man 
utúlie sé?" Hya, "Man minyave antane sen ar 
camuva nampaityale?" An sello ar sénen ar sen nar 
ilye nati. Sen na i alcar tennoio! Násie. 

RANTA 

Etta hortan le Eruo ofelmenen, hánor, i antuvalde 
hroaldar ve coirea, aire yanca, írima Erun: vevie 
handaleldanen; ar áva na cátina sina randanen, 
mal na vistaine i envinyatiénen sámaldava, 
namieldan mana Eruo indóme ná, i mára ar írima 
ar ilvana. 

An i Erulissenen antaina nin nyarin ilquenen mici 
le: Áva sana pa imle ve tára epe ya mauya lyen 
sana, mal á sana mi lé antala mále sámo, 
ilquen ve Eru sen-ánie lesta saviéva. An ve 
samilve er hroasse rimbe hroarantali, mal i 
hroarantar uar care i imya nat, sie elve, ómu 
nalve rimbe, nar er hroa Hristosse, mal er erenna 
quén i exeo hroarantar. Samilve alavéle annali i 
Erulissenen antaina. Yen same apacenie mauya yuhta 
sa i lestanen saviéva sátina sen, yen same 
núromolie mauya mole ve núro, i peantaren mauya 
peanta, hya yeo molie ná hortie, sen mauya horta; 
yen tare epe i ocombe mauya panya endarya 
molieryasse; yen órava mauya care sie mi alasse! 

Nai i melme nauva ú imnetiéno. Á feuya ya olca 
ná; á himya ya mára ná. Nai hánomelmelda 
quén i exeva nauva tumna. Taniesse áya quén i 
exen, nai ilquen nevuva care amba lá i exi. Áva 
na lence, mal caire; na uryala i fairesse, na 
móli i Herun. 

Sama alasse i estelde! Na voronwe thangiesse! Á 
lemya hyamiesse! Á anta ranta i airin, ve 
maureltar nar. Á hilya i melme etteleaiva! Á 
aista i roitar ; á aista ar áva húta! Sama 
alasse as i samir alasse; na yaimie as i yaimear. 
Sana pa exi ve sanalde pa inde; áva mere náve 
minye, mal na tulyaine lo i nalde nati. Áva na 
saile vére henduldatse! 

Á anta úquenen ulco ulcun. Tala ompa máre nati 
epe ilye atani. Qui ta ná cárima, hepa raine as 
ilye atani, quiquie ta ece len. Áva ahtare inden, 
mal á anta nóme i rúthen, an ná técina: 
"Ahtarie ninya ná, quete i Héru; inye 
nampaityuva." Mal "qui ngottolya ná maita, ásen 
anta nat matien; qui náse soica, ásen anta nat 
sucien; an cariénen sie comyal uruiti hyulmali 
caryasse." Áva na turúna ulcunen, mal ortura 
ulco mariénen. 

RANTA 

Nai ilya quén panya immo nu i ambe táre héri, 
an ua ea hére hequa Erunen; i héri yar ear 
anaier panyaine tasse lo Eru. Etta ye tare i 
hérenna tare Eruo partienna; i atárier sanna 
camuva námie intesse. An i turir uar ruhtie i 
mára cardan, mal i ulcan. Elye mere ua ruce i 
hérello? Cara ya ná mára, ar camuval laitale 
sallo, an nas Eruo núro lyen, márielyan. Mal qui 
caril ulco, tá ruca, an uas cole i macil ú 
casto. An nas Eruo tyaro, ahtárala túre ya tala 
rúthe yenna care ulco. 

Etta samilde maure panien inde nu i hére, lá 
castanen i rútheo erinqua, mal yando castanen 
immotuntieldo. 

An ta yando ná i casta yanen paityalde tungwi, an 
nalte Eruo núror, oi mólala sina mehten. Á anta 
illin rohtaldar tien: tungwe yen arca tungwe, 
paitie yen arca paitie, áya yen arca áya, alcar 
yen arca alcar. 

Áva sama rohta erya natwa aiquenen, hequa melie 
quén i exe, an ye mele armarorya aquantie i 
thanye. An i axani: "Ávalye race vestale, Ávalye 
nahta, Ávalye pile, Ávalye na milca", samir 
nonwelta quetta sinasse: "Alye mele armarolya ve 
imle." Melme ua care ulco ana queno armaro; etta 
melme ná i thanye carna nanwa. 

Ente, cara sie pan istalde mana i lú ná, i yando 
sí utúlie i lúme cuivieldan húmello, an sí 
rehtielva ná hare epe ya anes íre camnelve 
savie. Etta alve panya oa i cardar yar nar 
morniéno ar alve panya visse i carmar calava. Ve 
auresse, alve lenga mai, lá mi hravani merendi ar 
accasucier, lá mi hrupuhtie ar lehta lengie, lá 
mi costie ar hrúcen. Mal á panya lesse i Heru 
Yésus Hristo, ar áva care panor i hráveo írin. 

RANTA 

Cama i nér ye ná milya i saviesse, mal lá 
namien mitye sanweryar. Er quén same savie matien 
ilqua, mal ye ná milya mate quear. Ye mate áva 
nattire ye ua mate, ar ye ua mate áva name ye 
mate, an Eru acámie se. Man elye namien exeo 
núro? Véra heruryan taris hya lantas. É 
taruvas, an i Heru pole tyaritas tare. 

Er quén name er aure ve nála or exe; hyana quén 
name er aure ve ilye hyane auri; nai ilquen nauva 
tanca véra sámaryasse. 

Ye hepe i aure, hepe sa i Herun, ar ye mate, mate 
i Herun, an antas hantale Erun; ar ye ua mate, ua 
mate i Herun, ananta antas hantale Erun. É úquen 
mici vi ná coirea insen, ar úquen quale insen, 
an qui nalve coirie, samilve coivie i Herun, ar 
qui qualilve, qualilve i Herun. Sie, qui nalve 
coirie hya qui qualilve véla, nalve i Heruo. An 
sina mehten Hristo qualle ar nanwenne coivienna: 
náven Heru qualinion ar coirearon véla. 

Mal elye, mana castalya namien hánolya, hya mana 
castalya nattirien hánolya? An illi mici vi 
taruvar epe Eruo sonda anamo, an ná técina: "Ve 
nanye coirea, quete i Héru, ninna ilya occa 
cúnuva, ar ilya lamba etequentuva Erun." Sie 
ilquen mici vi antuva onótie pa inse Erun. 

Etta ávalve name quén i exe, mal ambe rato cara 
si namielda: áva panya nat epe háno ya tyare se 
talta hya lanta. An istan ar nanye lo i Heru 
Yésus tulyaina i savienna i munta ná vahtaina 
insasse; eryave íre atan note nat ve vahtaina, 
sen nas vahtaina. An qui matsonen hánolya same 
nyére, ualye ambe vanta melmenen. Áva 
matsolyanen nancare i quén yen Hristo qualle! 
Etta áva lave aiquenen quete pa márielda 
yaiwenen. An Eruo aranie ua matie ar sucie, mal 
failie ar raine ar alasse Aire Feanen. An ye sie 
ná núro Hriston ná írima Erun ar anaie hirna 
mára lo atani. 

Etta alve roita i nati yar tulyar rainenna ar i 
nati yar carastar quén i exe ama. Áva matson 
narca undu ya Eru acárie! Ilye nati é nar poice, 
mal nalte ulce atanen ye tunta sa ve lante íre 
matis. 

TNá mára lá matie hráve hya sucie limpe hya 
carie aiqua ya tyare hánolya lanta. I savie ya 
samil, ása same imlenen, epe Eru. Valima ná i 
quén ye ua tala namie insenna yanen quetis mára. 
Mal qui savierya ua tanca, náse nóvo námina 
ulca qui matis, an uas mate et saviello. É ilqua 
ya ua et saviello úcare ná. 

RANTA 

Mal i rohta elveo i nar torye ná cole i milye 
sómar ion uar polde, ar lá care ya anta alasse 
inwen. Nai ilquen mici vi caruva ya ná armaroryo 
alassen, carastala se ama. An yando i Hristo ua 
carne ya náne véra alasseryan, mal ve ná 
técina: "I narace quettar ion quenter naracave 
lyenna alantier ninna." An ilye i nati técine 
nóvo náner técine peantielvan, samielvan estel 
voronwielvanen ar i tiutalénen i Tehtelellon. 

Sí nai Eru ye anta voronwie ar tiutale antuva len 
same i imya sóma sámo mici le ya Hristo Yésus 
sáme, laitieldan er antonen Yésus Hristo Herulvo 
Aino ar Atar. 

Etta cama quén i exe, ve i Hristo camne ví, Eruo 
alcaren. An quetin i Eruo voronwenen i Hristo 
anaie núro in nar oscírine, carien tance i 
vandar i atarin, tyárala i nóri laita Eru 
failieryanen. Ve ná técina: "Etta etequentuvan 
lyé imíca i nóri, ar esselyan linduvan!" Ar ata 
quetis: "Sama alasse, nóri, as lierya." Ar ata: 
"Á laita i Héru, ilye nóri, ar nai ilye i lier 
laituvar se!" Ar ata eque Yesaia: "Euva Yesseo 
thundo, ar ye orta turien nóreli; sesse nóreli 
panyuvar estelelta." Nai Eru ye anta estel 
quantuva illi mici le alassenen ar rainenen pan 
savilde, samieldan úve estelwa, i Aire Feo 
túrenen. 

Sí yando inye talcave save pa lé, hánonyar, i 
elde nar quante máriéno, pan anaielde quátine 
ilya istyanen, istala manen tanuvalde quén i exen 
i tie. Mal pa natali técan len mi lé ta ambe 
veryala, ve qui rentan le ata, i lissenen antaina 
nin Erullo návenyan Yésus Hristo núro i nórin, 
mólala ve airimo Eruo evandilyonen. Sie i nóri 
nauvar írima yanca, airinta Aire Feanen. 

Etta lertan laitaxe Hristo Yésusse pa Eruo nati. 
An uan verya nyare pa erya nat hequa yar Hristo 
acárie ter ní, tyarien i nóri cime canwaryar, 
quettanen ar cardanen i túresse tanwalion ar 
tannalion, túresse Aire Feo, ar sie, 
Yerúsalemello ar rindesse tenna Illiricum, 
acárien sinwa i quanda evandilyon pa i Hristo. 

Sie é carin mehtinya i uan caruva sinwa i 
evandilyon yasse Hristo esse anaie quétina nóvo, 
pustien imne carastiello hyana queno talmasse. Mal 
ve ná técina: "I queni in únes carna sinwa 
cenuvar, ar i uar ahlárie hanyuvar." 

Etta anen rimbave tapta tuliello lenna. Mal sí, 
pan penin amba nóme mi ménar sine yasse polin 
care sinwa i evandilyon, ar pan imílien ter rimbe 
loali tule lenna samin estel sina: i íre lelyan 
Spanianna, lahtala ecuva nin vele le, ar i 
manyuvalde ni lelelya tar íre nanye mi lesta 
quátina yonáveldanen. 

Mal sí lelyuvan Yerúsalemenna náven núro i 
airin. An i ear Maceroniasse ar Acaiasse sanner 
mai anta ranta armaltaron i penyain 
Yerúsalemesse. 

Carie sie é náne mára hendultasse, ananta 
anelte rohtandoli tien, an qui i nóri samir ranta 
mi nattoltar faireva, yando rohtalte náve núror 
tien nattolínen i hráveo. Etta, apa etélien si 
ar atálie yáve sina téna mi varnasse, autuvan 
ter lé lendanyasse Spanianna. Mal istan i íre 
tulin, tuluvan arwa quanta lesto aistiéno 
Hristollo. 

Sí hortan le, hánor, Herulva Yésus Hristonen ar 
melmenen i faireo, i carilde ilqua ya polilde 
asinye hyamiessen Erunna inyen, návenyan 
etelehtaina illon uar save Yúreasse, ar i 
vevienya Yerúsalemesse nauva mára i airin. Sie, 
íre tulin lenna arwa alasseo, Eruo indómenen 
nauvan envinyanta aselde. Nai i Aino ye anta raine 
euva as illi mici le! Násie! 

RANTA 

Antan len Foive néthalva, ye ná yando veure i 
ocombeo mi Cencreai. Áse came mi lé valda i 
airion, ar áse manya mi ilya natto yasse samis 
maure eldeva, an aváries rimbali, yando ní. 

Á suila Prisca yo Aquila, yet omóliet asinye 
Yésus Hristosse, yet panyanet véra axetta 
raxesse cuilenyan, yent lá inye erinqua mal yando 
ilye i ocombi i nóressen antar hantale, ar á 
suila i ocombe coatto. Á suila Epaineto meldanya, 
ye ná minya yáve Hriston Asiasse. Á suila 
María, ye acárie rimbe natali elden. Á suila 
Andronico yo Yúnia, yet nát nossenyo ar samit 
mára esse imíca i aposteli, ar yet nánet 
Hristosse nó ni. 

Á suila Ampliáto, meldanya i Hristosse. Á suila 
Urváno, ye omólie asinye Hristosse, ar Stacis 
meldanya. Á suila Apelles, ye ná tyastaina i 
Hristosse. Á suila i queni mi coarya Aristovúlo. 
Á suila Herolion, ye ná nossenyo. Á suila i 
queni mi coarya Narcisso i nar i Herusse. Á suila 
Trifaina yo Trifósa, yet mólat i Herusse. Á 
suila Persis meldalma, an acáries rimbe mótier i 
Herusse. Á suila Rúfo, i cílina i Herusse, ar 
amillerya ar ninya. Á suila Asincrito, Flehon, 
Hermes, Patrovas, Hermas, ar i hánor aselte. Á 
suila Filolóho ar Yúlia, Nereo ar nétharya, ar 
Olimpas, ar ilye i airi aselte. Á suila quén i 
exe aire miquenen! Ilye Hristo ocombi suilar le! 

Sí hortan le, hánor, i hepuvalde hendelda issen 
tyarir thancier ar taltier i peantiello ya 
camnelde, ar quera inde oa tello. An taiti queni 
nar móli, lá Yésus Hriston, mál vére 
cumboltain, ar arwe lisseo lambaltassen tyarilte 
ranya i cámalóraron enda. 

An canwacimielda ná tuntaina lo illi. Etta 
nin-antalde alasse. Mal merin i nauvalde saile pa 
ya mára ná, mal cámalóre pa ya ulca ná. I 
Aino Raineva rato ascatuva Sátan nu taluldat. Nai 
Herulva Yésuo lisse euva aselde! Timothéo, ye 
mole asinye, suila len, ar sie carir Lúcio ar 
Yáson ar Sosípater, i nar nossenyo. 

Aio, ye ni-acámie mir coarya, suila le. Erasto, i 
osto cáno, suila le, ar sie care Quarto hánorya. 
[] Yen pole hepe le tulce i evandilyonnen ya 
tallen ar cariénen Yésus Hristo sinwa, i 
apantiénen i fóleva ya anaie hépina quildesse 
ter oireli, mal sí anaie tanaina ar carna sinwa i 
Erutercánoron tehtelessen mici ilye i nóri, i 
oira Eruo canwanen, tyarien i savie náve címina 
; Erun, saila erinqua, na i alcar ter Yésus 
Hristo tennoio. Násie! 

PAULO MINYA MENTA CORINTYAIN 

RANTA 

Paulo, yálina náven Yésus Hristo apostel ter 
Eruo indóme, ar Sostenes hánolma, Eruo ocombenna 
ya ea Corintesse ; lenna i anaier airinte mi 
Hristo Yésus, yáline náven airi, as illi i ilya 
nómesse yálar i essenen Herulvo, Yésus Hristo, 
Herulta ar Herulma. 

Nai samuvalde lisse ar raine ho Eru Atarelva yo i 
Heru Yésus Hristo. 

Illume antan hantale Erun len, pa Eruo lisse 
antaina len mi Hristo Yésus, i mi ilqua anaielde 
cárine lárie sénen, ilya quettasse ar istyasse, 
pan i Hristo vettie anaie carna tanca mici le. Sie 
ualde pene erya anna, yétala ompa i apantie 
Herulva Yésus Hristova. Sé yando caruva le tance 
tenna i metta, náveldan han napsa Yésus Hristo 
Herulvo auresse. 

Eru ná voronda, lo ye anelde yáline samien ranta 
as Yondorya, Yésus Hristo Herulva. 

Sí le-hortan, hánor, Yésus Hristo Herulvo 
essenen, i illi mici le quetuvar i imya nat, ar i 
uar euva thancier mici le, mal i nalde er mí imya 
sáma ar i imya sanwe. An náne nyárina nin pa 
le, hánor, lo i queni coaryallo Hloe, i ear 
costiéli mici le. Quétan pa nat sina, i ilquen 
mici le quete: "Inye ná Paulon", "mal inye 
Céfan", "mal inye Hriston". I Hristo thanca ná. 
Lau Paulo náne tarwestaina len? Hya ma anelde 
tumyaine Paulo essenen? Antan hantale i uan 
tumyane aiquen mici le hequa Hrispo ar Aio. Tá 
ualde quetuva i anelde tumyaine ninya essenen. É 
tumyanen yando nosserya Stefánas. Pa i exi uan 
ista i tumyanen aiquen. 

An Hristo ni-mentane, lá tumien, mal carien sinwa 
i evandilyon, lá questo sailiénen, tyárala i 
Hristo tarwe pene túrerya. 

An questa i tarweo ná aucie in nauvar vanwe, mal 
ven i nar rehtaine nas Eruo túre. An ná técina: 
"Tyaruvan i sailaron sailie auta, ar i handaron 
handasse panyuvan oa." Masse i saila quén? Masse 
i parmangolmo? Masse ye mele quetta-cos mar 
sinasse? Ma Eru ua acárie i mardo sailie auca? An 
pan, Eruo sailiesse, i mar véra sailieryanen ua 
sinte Eru, náne mára Eruo hendusse i rehtumnes i 
savir i auciénen ya carilme sinwa. 

An Yúrar arcar tanwar ar Hellenyar cestar sailie, 
mal elme carir sinwa Hristo tarwestaina ; ya quere 
Yúrar oa ar ná aucie i nórin. Mal in nar i 
yálinar, Yúrain ar Hellenyain véla, náse 
Hristo, Eruo túre ar Eruo sailie. An i auca nat 
Eruo ná saila lá Atani, ar milya nat Eruo ná 
polda lá Atani. 

An yétalde yalierya eldeva, hánor: i lá rimbali 
i náner saile mí hráveo lé náner yáline, lá 
rimbe taurali, lá rimbali nóne ve arator. Mal 
Eru cille i mardo auce nati, nucúmala i sailar; 
ar Eru cille i mardo milye nati, nucúmala i 
toryar, ar Eru cille i mardo úartar ar i náner 
nattírine ; té i nar munta ; carien munta té i 
nar aiqua. Sie ua euva hráve ya laituvaxe epe 
Eru. Mal sénen nalde mi Hristo Yésus, ye anaie 
carna ven sailie Erullo, ar failie ar airitie ar 
nanwere. Sie, ve anaie técina, 'Ye laitaxe, nai 
laituvas inse i Hérusse.' 

RANTA 

Ar inye, íre túlen lenna, hánor, uan túle arwa 
vanye quettaron hya sailiéno íre carnen Eruo 
fóle sinwa len. An carnen i cilme i uan merne 
ista erya nat imíca le hequa Yésus Hristo ar sé 
tarwestaina. Ar túlen lenna nála milya ar 
cauresse ar túra paliesse, ar questanya ar 
nyardienya uar náne mirquétala quettassen 
sailiéno, mal taniesse faireva ar túreva. Sie 
savielda polle náve tulcaina, lá atanion 
sailiesse, mal Eruo túresse. 

Sí quetilme sailie imíca i nar marine, mal lá 
randa sino sailie, hya ta ion turir mi randa sina 
; i nauvar nancarne. Mal quetilme Eruo sailie 
fólesse, i nurtaina sailie, ya Eru tulcane nóvo 
nó i randar, alcarelvan. Sailie sina úquen ion 
turir mi randa sina isintie, an qui sinteltes, 
ualte tarwestane i Heru alcaro. 

Mal ve ná técina: "Yar hen ua ecénie ar hlas ua 
ahlárie, yar atano enda ua sanne, tai Eru amanwie 
in se-melir." An elven Eru apantane tai, 
faireryanen ; an i faire thure mina ilye nati, 
yando Eruo tumne nati. 

An man mici atani ista atano nattor hequa i atano 
faire ya ea sesse? Mí imya lé úquen isintie 
Eruo nattor hequa Eruo faire. Mal camnelve, lá i 
mardo faire, mal i faire ya tule Erullo, istielvan 
i nati yar lissenen nar ven antaine lo Eru. Nati 
sine yando quetilve, lá quettainen peantaine 
atano sailiénen, mal tainen peantaine lo i faire, 
íre namilve i faireo nattor i faireo quettainen. 

Mal atan turúna nasseryanen ua came yar tulir 
Eruo fairello, an sen nalte aucie, ar uas pole 
ista tai, an nalte minathurne mí faireo lé. Mal 
atan faireva thure mina ilye nati, mal sé ná 
minathurna lo úquen. An "man isintie i Héruo 
sáma, i polis peanta sen?" Mal elme samir Hristo 
sáma. 

RANTA 

Ar inyen, hánor, ua ence quete lenna ve queninnar 
i faireo, mal ve queninnar i hráveo, ve lapsennar 
i Hristosse. Ilin antanen len, lá tanca matso, an 
ta en ualde polle mate. É ena loitalde pole, an 
nalde ena queni i hráveo. An íre ea hrúcen ar 
cos imíca le, ma ualde i hráveo ar vantar ve 
atani carir? An íre aiquen quete: "Inye ná 
Paulon," mal exe: "Inye ná Apollon", ma ualde 
lenga ve atani? 

Mana, tá, Apollo? É mana Paulo? Núroli inen 
sávelde, ilya quén ve i Heru láve sen. Inye 
empanne, Apollo ulyane nén, mal Eru tyarne sa 
ale. Sie, ye empanya ar ye ulya nát yúyo munta; 
Eru ná ye anta alie. Mal ye empane ar ye ulya 
nén nát er, mal ilya quén camuva véra 
paityalerya, molieryanen. An uo nalve Eruo núror. 
Mal elde nar resta Eruva, ataque Eruva. 

Sí, Eruo lissenen ya anaie antaina nin, ve saila 
turco carastiéno apánien talma, mal exe carastea 
sasse. Mal nai ilquen cimuva manen carasteas 
sasse. An úquen pole panya hyana talma hequa ta 
ya ná panyaina, ya Yésus Hristo ná. Sí qui 
aiquen carasta talma sinasse ; maltanen, telpenen, 
mírinen, toanen, salquenen, tharanen ; ilqueno 
molie nauva tanaina, an i aure tanuva sa, ar 
nauvas apantaina ve nárenen, ar ilqueno molie, 
mana nostaleo sa ná, i náre imma tyastuva. 

Qui aiqueno molie, ya acarasties sasse, lemya, 
camuvas paityale. Qui aiqueno molie ná urtaina, 
ta nauva vanwa sen, mal sé nauva rehtaina ; ómu 
ve ter náre. 

Ma ualde ista i nalde corda Eruva, ar i Eruo faire 
mare lesse? Qui aiquen nancare corda Eruva, Eru 
nancaruva sé, an corda Eruva aire ná, i corda ya 
elde nar. 

Nai úquen huruva insen: Qui aiquen mici le sana i 
náse saila randa sinasse, nai nauvas carna auco, 
náven carna saila. An mar sino sailie ná aucie 
Erun, an ná técina: "Mapas i sailar véra 
curultasse", ar ata: "I Héru ista i sailaron 
sanwi, i nalte luste." Etta nai úquen laituva 
inse mi Atani, an samilde ilye nati. Qui Paulo hya 
Apollo hya Céfas hya i mar hya cuile hya qualme 
hya i nati yar ear sí hya i nati yar tuluvar ; 
ilqua elde samir, íre elde nar i Hristova, mal 
Hristo ná Eruva. 

RANTA 

Nai atan vi-notuva ve Hristo núror, mahtala Eruo 
fóli. Ente, ya mo cesta mi ortirmor ná i aiquen 
ná hírina voronda. Inyen ná ita cinta natto 
náve hentaina lo elde hya lo fírime námor. É 
inye ua henta imne. An uan ista aiqua inyenna. 
Ananta uan sie tanaina faila, mal ye ni-henta ná 
i Heru. Etta áva name aiqua nó i lúme, tenna i 
Heru tule, ye taluva i morniéno nurtaine nati mir 
i cala ar yando caruva sinwe i endaron sanwi, ar 
tá euva laitale ilquenen Erullo. 

Sisse, hánor, yuhtan imne ar Apollo ve epemmar, 
márieldan. Sie, cimiénen met, lertalde pare nat 
sina: "Áva mene han i técinar, pustien quén 
ortiello inse or exe." 

An mana care lye alavéla, sestima as exe? É mana 
samil ya ual acámie? Mal qui camnelyes, manen ná 
i laitalyexe ve qui ual camne sa? 

Ma nalde quátine yando sí? Ma nalde lárie yando 
sí? Ma anaielde cárine arani ú elmeo? Merin i 
é anelde cárine arani, turielman aselde! An 
théya nin i Eru apánie mé, i aposteli, métime, 
ve neri námine qualmen, an anaielme ettanie i 
marden, ar valain, ar atanin. Nalme aucor 
Hristonen, mal elde nar hande Hristosse; nalme 
milye, mal elde nar torye; nalde alcarinque, íre 
elme penir alcar. Tenna lúme sina nalme maite ar 
soice ar helde ar pétine, ú maro, ar mótalme, 
mólala vére málmanten. Íre camilme yaiwe, 
aistalme; íre nalme roitaine, colilmes; íre mo 
quete ulco pa me, hanquetilme nilde quettainen. 
Anaielme ve i mardo auhanta, vaxe náven sóvina 
ilye natillon, tenna sí. 

Uan téca nati sine nucumien le, mal tanien len ya 
vanima ná, ve melde hínalmar. An qui sámelde 
peantari quaihúme Hristosse, é ualde same rimbe 
atari, an i Hristo Yésusse anaien cárina 
atarelda i evandilyonnen. Etta arcan lello: Á 
vanta tienyasse! Sina castanen ementie lenna 
Timotheo, melda ar voronda hínanya i Herusse, ye 
tyaruva le enyale lényar mi Hristo Yésus, ve 
peantan mi ilya nóme ar ilya ocombesse. 

Ve qui uan túla lenna, quelli ortier inte, mal 
tuluvan lenna rato, qui i Heru mere. Tá istuvan, 
lá i quetie ion ortier inte, mal túrelta. Mana 
merilde? Ma tuluvan lenna tálala vandil, hya 
tálala melme ar moica faire? 

RANTA 

É mo hlare pa hrupuhtie mici le, ar taite 
hruputhie ya ua marta yando imíca i nóri ; nér 
same ataryo veri! Ar elde nar valate! Carnelde 
arya qui sámelde nyére, hátala nér sina et 
endeldallo. Ono inye, ómu nanye oa i hroasse, mal 
aselde i fairesse, anámie yando sí, ve qui anen 
tasse, i nér ye elengie sie: Yésus Hristo 
Herulvo essenen, íre nalde uo ar yando ninya 
faire ea tasse arwa i túreo Yésus Hristo 
Herulvo, alde anta taite nér olla Sátanen. Sie 
hráverya nauva nancarna, mal i faire nauva 
rehtaina i Heruo auresse. 

Ualde same mára casta ortien inde. Ma ualde ista 
i pitya pulmaxe tyare i quanda maxe tiuya? Á mapa 
oa i yára pulmaxe, náveldan vinya maxe ya ná ú 
pulmaxeo. An yancalva lahtiéva, Hristo, anaie 
nanca. Sie alve care athar, lá i yára 
pulmaxenen, yando ú pulmaxeo ulcuva ar olciéva, 
mal arwe alapulúne massaron poiciéno ar 
nanwiéno. 

Mentanyasse tencen lenna: Áva lemya mici 
hrupuhtor. Lá i polilde quere inde aqua oa ho 
hrupuhtor, hya ho milce queni hya queni i tyerir 
cordondi. Tá é mauyane len auta et i mardello! 
Mal sí técan lenna: Áva lemya as aiquen estaina 
háno ye ná hrupuhto hya quén ye quete yaiwe hya 
ye suce acca ole hya ná arpo. Ente, áva mate as 
taite quén. An manen mauya nin name i ear i 
ettesse? Ma ualde namir i ear i mityasse, íre Eru 
name i ear i ettesse? Á menta i ulca quén oa et 
endeldallo! 

RANTA 

Ma aiquen mici le ye same cos exenna verya náve 
námina lo úfaile neri ar lá epe i airi? Hya ma 
ualde ista i namuvar i airi i mar? Ar qui i mar 
nauva námina lo elde, ma ualde valde name i 
ancinte nattor? Ma ualde ista i namuvalve valar? 
Tá manen laialve coivie sino nattor? 

Qui, tá, é samilde nattoli coivie sino pa yar 
merilde námie, ma panyalde ve námor i neri 
nattírine i ocombesse? Quétan tyarien le fele 
naityane. Ma ua nanwa i penilde erya saila nér 
mici le ye istuva name imbi hánoryar, mal háno 
same cos hánonna, ar ta epe queni i uar save? 

É nalde turúne mi lú ya samiénen costi aqua, 
quén i exenna. Manen ná i ualde ambe rato 
nehtaine? Manen ná i ualde ambe rato racine? Ui, 
nehtalde ar carir exi racine, ar ta hánoldar! 

Hya ualde istar i úfaile queni uar nauva aryoni 
Eruo araniéno? Áva ranya! Hrupuhtor ar queni i 
tyerir cordoni hya racir vestale, ar neri hépine 
mehten ara nasse, ar neri i caitar as neri, ar 
pilur, ar milcar, ar queni i sucir acca ole, ar 
queni i quetir yaiwe, ar arpor, uar nauva aryoni 
Eruo araniéno. 

Ananta ta ná ya quelli mici le náner. Mal 
anaielde sóvine poice, mal anaielde airinte, mal 
anaielde failante essenen Yésus Hristo Herulvo, 
ar Ainolvo Fairenen. 

Lertan care ilye nati, mal ilye nati uar athie. 
Lertan care ilye nati, mal uan lavuva i nauvan 
tulyaina nu i túre aiquava. Matso i cumbon, ar i 
cumbo matson; mal i Eru nancaruva yúyo. I hroa ua 
hrupuhtien, mal i Herun; ar i Heru ná i hroan. 
Mal Eru ortane i Heru ar yando ortuva vé 
túreryanen. 

Ma ualde ista i hroaldar nar Hristo hroarantar? Ma 
mapuvan oa i Hristo hroarantar ar caruva tai 
imbacindeo hroarantar? Laume! Hya ualde ista i ye 
anaie carna er as imbacinde ná hroa er óse? An 
"i atta", quetis, "nauvat hráve er". Mal ye anaie 
carna er as i Heru ná faire er óse. Utha 
hrupuhtiello! Ilya hyana úcare ya atan pole care 
ná hroaryo ettesse, mal ye hrupuhta úcára véra 
hroaryanna. Hya ma ualde ista i hroalda ná corda 
i Aire Faireva lesse, ya samilde Erullo? Ente, 
ualde haryaldexer, an anelde mancaine nonwen. Etta 
alde anta alcar Erun hroaldanen! 

RANTA 

Pa i nati pa yar tencelde: Lá appie nís ná 
athea neren, mal pustien hrupuhtie mauya i ilya 
nér same véra verirya ar ilya nís véra 
verurya. Mauya i verun anta rohtarya veriryan, mal 
yando mauya i verin care i imya veruryan. I veri 
ua same túre or véra hroarya, mal verurya same. 
Mí imya lé, yando i veru ua same túre or véra 
hroarya, mal verirya same. Áva care quén i exe 
racine, hequa íre naste er sámo náve oa i 
exello, ter lúme, antien lent ecie hyamien. Tá 
tula uo ata, pustien Sátan thahtiello let 
peniestanen immoturie. 

Ono si ná nat ya lavin, lá nat ya canin. Mal 
merin i ilye atani náner ve inye ná. Ananta 
ilquen same véra annarya Erullo, quén mi lé 
sina, exe mi lé tana. 

Sí quetin innar uar evérie, ar i verulórannar: 
Ná tien athea qui en nalte ve yando inye ná. Mal 
qui penilte immoturie, nai veryuvalte, an qui 
veryalte, ta ná arya lá i uryalte yérenen. 

I queninnar i evérier antan i canwa ; ananta lá 
inye, mal i Heru ; i ua lerta veri hehta verurya. 
Mal qui é hehtases, mauya sen lemya ú nero, hya 
care raine as verurya; ar veru ua lerta hehta 
verirya. 

Mal i exennar inye ; lá i Heru ; quete: Qui ea 
háno arwa verio ye ua save, ar i nís léra 
nirmeryanen mere mare óse, uas lerta hehta i 
nís. 

Ar nís arwa veruo ye ua save, ananta i nér mere 
mare óse léra nirmeryanen, ua lerta hehta 
verurya. An i veru ye ua save ná airinta i 
nissenen, ar i veri ye ua save ná airinta i 
hánonen. Qui lá, hínaldar anwave náner 
úpoice, mal sí nalte airi. Mal qui i quén ye ua 
save autea, lava sen auta; háno hya nétha ua 
nútina qui nattor tarir sie, mal Eru ayálie le 
rainenna. An, veri, ma istal qui rehtuval verulya? 
Hya, veru, ma istal qui rehtuval verilya? 

Aqua ve i Heru etasátie ilquenen, sie nai vanta 
ilquen ve Eru ayálie se. Sie canin ilye i 
ocombessen. Ma aiquen náne yálina oscirna? Nai 
uas nauva úoscirna. Ma aiquen náne yálina ú 
osciriéno? Nai uas nauva oscirna. 

Oscirie ua valdea, ar penie osciriéva ua valdea, 
mal cimie Eruo axani é ná valdea. Nai ilquen 
lemyuva i sómasse yasse anes yálina. Ma anel 
yálina ve mól? Áva na tarastaina, mal qui yando 
polil náve leryaina, i mende á mapa i ecie. An 
aiquen i Herusse ye náne yálina íre anes mól 
ná i Heruo leryaina; mi imya lé, ye náne 
yálina ve léra quén ná Hristo mól. Anelde 
mancaine sen nonwen; áva na cárine móli atanin. 
Nai ilquen, lá címala i sóma yasse anes 
yálina, lemyuva sasse, epe Eru. 

Pa i vendi uan same canwa i Herullo, mal antan 
sanwenyar ve quén ye acámie i oravie i Herullo i 
nanye voronda. Etta, címala i eala maure, sanan i 
si i arya ná: i lemya nér ve náse. Ma nalye 
nútina verinna? Áva cesta lehtie. Ma nalye 
lehtaina verillo? Áva cesta veri. Mal yando qui 
é veryanelye nissenna, ualye úcarumne. Ar qui 
vende veryane, uas úcarumne. Mal i carir sie 
samuvar thangier hráveltasse. Ono nevin le-rehta 
nyérello. 

Ono nat sina quetin, hánor: I lemyala lúme 
thinta ná. Ho sí mauya in samir verili náve ve 
qui pennelte veri; ente, i yaimeain náve ve qui 
únelte yaimie, ar in samir alasse náve ve qui 
pennelte alasse, ar in mancar ve i uar harya, ar 
in yuhtar i mar náve ve i uar aqua yuhta sa, an 
mar sino ilce ahyea. É merin i nauvalde lére 
tarastiello. I nér ye ua evérie nissenna anta 
sámarya i Heruo nattoin, manen camuvas i Heruo 
laitale. Mal ye evérie anta sámarya i mardo 
natin, manen camuvas veriryo laitale, ar náse 
thanca. Ente, i nís ye ua evérie, hya i vende, 
anta sámarya i Heruo nattoin, lávala sen náve 
aire mi hroarya ar fairerya véla. Mal i nís ye 
evérie anta sámarya i mardo nattoin, manen polis 
came veruryo laitale. Ono nat sina quétan pan ta 
ná athea len, lá avalerien le, mal tyarien le 
same vanima lengie, yasse himyalde i Heru ú 
perestiéno. 

Mal qui aiquen sana i lengierya venderyanna ua 
vanima, qui náse han lostierya, ar maurenen euva 
sie, nai caruvas ya meris; uas úcare. Lava tún 
verya. Mal qui aiqueno enda ná tulca, lá arwa 
maureo, mal samis túre or véra nirmerya ar 
acárie i cilme véra endaryasse i se-hepuvas 
vende, caruvas mai. Sie ye verta venderya care 
mai, mal ye ua verta se, caruva arya. 

Nís ná nauta ter i quanda lúma ya verurya ná 
coirea. Mal qui verurya effire, náse léra verien 
yenna meris, ómu eryave i Herusse. Mal nauvas 
ambe valima qui lemyas erya, ninya lén saniéva. 
É sanan i yando samin Eruo faire. 

RANTA 

Sí pa matsor yácine cordonin: Istalve i illi 
mici vi samir istya. Istya care queni turquime, 
mal melme carasta te ama. Qui aiquen sana i istas 
nat, en uas ista sa ve mauya sen ista sa. Mal qui 
aiquen mele Eru, quén sina ná sinwa lo sé. 

Sí pa i matie matsoiva yácine cordonin: Istalve 
i cordon ná munta i mardesse, ar i ua ea aino 
hequa er. An ómu ear té i nar estaine "ainor", 
menelde hya cemende, aqua ve ear rimbe "ainor" ar 
rimbe "heruvi", ea elven erya Aino, i Atar yello 
ilye nati nar, ar ea erya Heru, Yésus Hristo 
yenen ilye nati nar, ar elve sénen. 

Ananta illi uar same istya sina. Mal quelli, ion 
haime tenna sí ape i cordon, matir matso ve nat 
yácina cordonen, and immotuntielta, nála milya, 
ná vahtaina. Mal matso ua vi-caruva mani Eruo 
hendusse; qui ualve mate, ualve loita, ar qui 
matilve, ualve arye. 

Mal cima i sina lertielda ua mi lé nauva casta 
taltiéva i milyain. An qui aiquen cenuva lye, i 
quén arwa istyo, caitala ara i sarno matten 
cordasse i cordonion, ma i milya queno immotuntie 
ua nauva carastaina ama, tenna matie matsor 
yácine cordonin? Istyalyanen i milya quén é 
nauva nancarna, hánolya yen Hristo qualle! Mal 
íre sie úcarilde hánoldannar ar harnar 
immotuntielta ya ná milya, úcáralde i 
Hristonna. Etta, qui matso tyare hánonya talta, 
uan oi matuva hráve ata, pustien immo tyariello 
hánonya talta. 

RANTA 

Ma uan léra? Ma uan apostel? Ma uan ecénie 
Yésus Herulva? Ma ualde molienya i Herusse? Qui 
uan apostel exin, é nanye sie len, an nalde i 
lihta apostolienyo i Herusse. 

Hanquenta sina antan in hentar ni: Lertalme mate 
ar suce, lá? Lertalme tala nétha ve veri, ve 
carir i hyane aposteli ar i Heruo hánor ar 
Céfas, lá? Hya ma Varnavas ar inye erinque uat 
lerta náve lére moliello? Man oi ná ohtar véra 
telperyanen? Man empane tarwa liantassion ar ua 
mate i yáveo sallo? Hya man ná mavar lámáreo 
ar ua suce i ilimo i lámárello? 

Lau quetin sie mi atano lé? Hya ma i thanye ua 
yando quete nati sie? An Móseo thanyesse ná 
técina: "Ávalye pusta mundo matiello íre rácas 
i ore." Ma mundor nar valde Erun? Hya ma uas quete 
sie aqua márielvan? É elven ta náne técina, an 
vanima ná i mi estel i nér ca i hyar moluva, ar 
i neren ye race i ore ná vanima i caris sie arwa 
estelo i camuvas i yáveo molieryo. 

Qui erérielme nati i faireva elden, ma ná hoa 
nat qui elme cirihtuvar nati i hráveva lello? Qui 
exeli samir ranta mi túre sina or le, ma elme 
laiar ambe sie? Ananta ualme uyuhtie túre sina, 
mal cólalme ilqua, pustien imme queriello aiquen 
oa i evandilyonello pa i Hristo. Ma ualde ista i 
camir i núror i airi nation laulestalta i 
Cordallo, ar i núror ara i yangwa samir masselta 
i matsosse yácina i yangwasse? Mí imya lé i 
Heru yando canne i té i carir i evandilyon sinwa 
camuvar laulestalta i evandilyonnen. 

Mal uan uyuhtie erya ion nati sine. É uan tecin 
quettar sine camien tai. Inyen náne arya quale! 
Uan lavuva aiquenen mapa oa castanya laitien imne. 
An qui carin sinwa i evandilyon, ta ua nin casta 
laitien imne, an maure ná panyaina nisse. Horro 
nin qui uan carne sinwa i evandilyon! Qui carin 
sie léra nirmenyanen, samin paityale, mal qui 
carinyes nu mausta, en samin ortírie panyaina 
nisse. 

Mana, tá, paityalenya? Nat sina: i íre carin i 
evandilyon sinwa, antanyes ú paityaleo, lá aqua 
yuhtala i túre ya samin i evandilyonnen. 

An ómu nanye léra ho illi, acárienyexe illion 
mól, rehtien i ambe rimbe. Yúrain carnenyexe ve 
Yúra, ngetienyan Yúrar; in náner nu thanye 
carnenyexe ve quén nu thanye, ómu inye ua nu 
thanye, ngetienyan i nar nu thanye. In ú thanyeo 
carnenyexe ve quén ú thanyeo, ómu uan quén ú 

thanyeo Erun, mal nu Hristo thanye, ngetien i 
penir thanye. I milyain carnenyexe milya, 
ngetienyan i milyar. Illin anaien carna ilye nati, 
ngetienyan i ampityasse quelli. Mal carin ilqua i 
evandilyonen, samienyan ranta sasse. 

Ma ualde ista i mi norme, ilye i queni norir, mal 
er erinqua came i anna apaireo? Nora mi lé ya 
lavuva len camitas! Ente, ilya nér ye nore i 
normesse tana immoturie mi ilye nati. Té carir 
sie camien ríe ya hesta, mal elve ríe ya ua oi 
hestuva. Etta é uan nore mi útanca lé; palpan 
mi lé ya sie ná i uan pete i vista, mal paimetan 
hroanya ar tulya sa ve mól, i inye ye peánie 
exin ua nauva quérina oa. 

RANTA 

Uan mere i penilde istya sina, hánor, i atarilvar 
náner illi nu i lumbo ar illi lahtaner ter i ear 
ar illi náner tumyaine mir Móses i lumbunen ar i 
earnen; ar illi manter i imya matso faireva, ar 
illi suncer i imya yulda faireva. An suncelte i 
ondollo faireva ya hilyane te, ar ondo tana náne 
i Hristo. Mal Eru ua sanne mai pa i ambe rimbar 
mici te, an túlelte mettaltanna i erumasse. 

Nati sine nar panyaine epe vi ve epemmar, 
vi-pustien meriello ulce nati, ve té merner tai. 
Ente, áva tyere cordoni, ve quelli mici té 
carner, ve ná técina: "I lie hamne undu matien 
ar sucien, ar tá orontelte tyalien." Yando, 
ávalve hrupuhta, ve quelli mici té hrupuhtaner, 
ar lantanelte, húmi nelde ar yúquean erya 
auresse. Ente, ávalve tyasta i Héru, ve quelli 
mici té tyasanter se ar náner nancarne i 
leucainen. Yando, áva na nurrula, ve quelli mici 
té nurruner ar náner nance lo i Nancáro. Nati 
sine martaner tien ve epemmar, an anelte técine 
peantien ven pa raxelvar, elve i utúlier i rando 
mettanna. 

Etta, nai ye sana i táras cimuva i uas lanta. En 
ualde evélie úthahtie han ya ná thanya atanin. 
Mal Eru voronda ná, ar uas lavuva i nalde 
tyastaine han ya polilde cole, mal as i úthahtie 
yando caruvas i tie et sallo, lavien len náve 
tulce. 

Etta, meldanyar, utha cordontyermello! Carpan ve 
queninnar arwe terceno; nama inden ya quetin. I 
yulma aistiéva ya aistalve, ma uas anta ven ranta 
i Hristo sercesse? I massa ya racilve, ma uas anta 
ven ranta i Hristo hroasse? Pan ea er massa, nalve 
er hroa ómu nalve rimbe, an illi mici vi samir 
ranta mi er massa tana. 

Á yéta ya ná Israel mí lé i hráveo: Ma i 
matir i yancar uar same ranta as i yangwa? Mana, 
tá, quetuvan? I ta ya anaie yácina cordonen ná 
aiqua, hya i ná cordon aiqua? Ui, mal quetin i 
tai yar i nóri yacir, yacilte raucoin ar lá 
Erun, ar uan mere i samuvalde ranta as i raucor. 
Ua ece len suce i Heruo yulmallo ar i raucoron 
yulmallo; ua ece len mate sarnollo i Heruva ar 
sarnollo i raucoiva. 

Hya ma merilve valta i Heruo uryala thúle? Lau 
nalve torye lá sé? 

Ilqua ná lávina, mal ilqua ua athea. Ilqua ná 
lávina, mal ilqua ua carasta ama. Mauya i ilquen 
cime, lá vére nattoryar, mal yando tai i hyana 
queno. 

Ilqua ya ná vácina mi hrávemancanóme lertalde 
mate; ua mauya len maquete maquetier castanen 
immotuntieldo, an "i Heruo nar i cemen ar ya quate 
sa". Qui aiquen mici i uar save yale le are 
merilde lelya, mata ilqua ya ná panyaina epe le, 
ú maquetiéron castanen immotuntieldo. Mal qui 
aiquen quete lenna: "Nat sina anaie yácina," áva 
mate castanen yeo nyarne len ta, ar castanen 
immotuntiéno. Immotuntie, quetin, lá véralya, 
mal ta i hyana queno. An manen ná i lérienya ná 
námima hyana queno immotuntiénen? 

Mal qui mátan hantala Erun, manen ná i nanye 
naiquétina pa ta yan antan hantale? Etta, lá 
címala qui matilde hya sucilde hya carir hyana 
nat, cara ilqua Eruo alcaren. Hepa inde návello 
castar taltiéva, Yúrain ar Hellenyain ar Eruo 
ocomben véla, ve yando inye care illi valime mi 
ilye nati ; lá cestala ya ná athea nin, mal ya 
nauva athea i ambe rimbain, náveltan rehtaine. 

RANTA 

Á vanta tienyasse, ve inye vanta i Hristo tiesse. 

Laitan le pan mi ilye nati ni-hepilde sámasse, ar 
himyalde i haimi aqua ve antanenyet len. Mal merin 
i istalde i ilya nero cas ná i Hristo, ar nisso 
cas ná i nér, ar i Hristo cas ná Eru. Ilya nér 
ye hyame hya quete ve Erutercáno ú túpo 
caryasse nucume carya, mal ilya nís ye hyame hya 
quete ve Erutercáno íre carya ua tópina, tala 
nucumie caryanna, an ta ná i imya nat ve qui 
findelerya náne aucirna. An qui nís ua tope 
inse, mauya sen cire oa findelerya, mal qui ná 
nucumie nissen aucire findelerya, mauya sen tope 
inse. 

An nér ua care mai qui topis carya, an náse Eruo 
emma ar alcar, mal i nís ná i nero alcar. An 
nér ua et nissello, mal nís et nerello; ente, 
nér úne ontaina i nissen, mal nís i neren. Etta 
nissen ná vanima same caryasse tanwa túreo, 
castanen i valion. 

Yando, i Herusse nís ná munta hequa nernen; mí 
imya lé, nér ná munta hequa nissenen. An ve i 
nís ná et i nerello, sie yando i nér ea i 
nissenen, mal ilye nati nar et Erullo. Nama elden: 
Ma ná vanima qui nís ú tópo hyame Erunna? 

Ma ua nasse imma peanta len i qui nér same anda 
findele, ta ná sen nucumie, mal qui nís same 
anda findele, nas alcar sen? An findelerya ná sen 
antaina ve vathar. Mal qui aiquen mere cos, ta ua 
haimelva, hya Eruo ocombion haime. 

Mal antala canwar sine uan laita le, an ualde tule 
uo márien, mal ulcun. Minyave, hlarin i íre 
tulilde uo i ocombesse ear thanciéli mici le, ar 
mi ranta savinyes. Yando mauya i ear rantier mici 
le, tanien man mici le nar sarte. 

Etta, íre tulilde oa mir erya nóme, ualde tule 
matien i Heruo thinyemat. An íre matildes, ilquen 
amátie véra thinyematterya nóvo, ar sie quén 
sina ná maita, íre exe ná limpunqua. Ma ualde 
same coar yassen ece len mate ar suce? Hya ma 
nattiril Eruo ocombe, ar nucumir i samir munta? 
Mana quetuvan len? Ma laituvan le? Mi natto sina 
uan laita le. 

An camnelde i Herullo ya yando antanen olla len, i 
mí lóme yasse anes vartaina, i Heru Yésus nampe 
massa, ar apa antanes hantale, ranceses ar quente: 
"Si ná hroanya, ya ná antaina rá len. Cara si 
enyalien ní." Apa i thinyemat carnes i imya i 
yulmanen, quétala: "Yulma sina ná i vinya vére 
sercenyasse. Cara si, mi ilya lú ya sucildes, 
enyalien ní." An mi ilya lú ya matilde massa 
sina ar sucir yulma sina, carilde sinwa i Heruo 
qualme, tenna tulis. 

Sie ilquen ye mate i massa hya suce i yulma i 
Heruo ú náveo valda, coluva cáma pa i Heruo 
hroa ar serce. 

Mauya i quén tyasta immo, ar epeta lertas mate i 
masso ar suce i yulmallo. An ye mate ar suce ú 
cimiéno i hroa, máta ar súca námie insenna. 
Etta rimbali mici le nar milye ar engwe, ar fárea 
nóte aquálier. Mal qui cimnelvexer, ualve náne 
námine. Ono íre nalve námine lo i Heru, camilve 
paimesta i Herullo, vi-pustien návello námine 
ulce as i mar. Etta, hánonyar, íre tulilde uo 
matien sa, á larta quén i exen. Qui aiquen ná 
maita, mauya sen mate coaryasse, hya tuluvalde uo 
námien. Mal i lemyala nattor partuvan íre 
tuluvan tar. 

RANTA 

Sí pa i annar i faireo, hánor: Uan merin i 
penuvalde istya. Istalde i íre anelde i nórion, 
anelde túcine oa, tulyaine i cordonnar yar uar 
pole quete. Etta merin i istalde i úquen, íre 
quétas Eruo fairenen, pole quete: "Yésus ná 
húna!", ar úquen pole quete: "Yésus ná Heru", 
hequa Aire Feanen. 

Ear alavéle nostaléli annaron, mal i faire ná i 
imya. Ear alavéle nostaléli núrumoliéva, mal i 
Heru ná i imya. Ear alavéle nostaléli moliéva, 
mal i imya Eru mole ilye i molier mi ilye queni. 
Mal i tanie i faireva ná antaina ilquenen athea 
mehten. Er quenen ná antaina questa sailiéva, 
exen questa istyava, ve i imya faire tulya se; 
exen, savie i imya fairello; exen, annar nestiéva 
i erya fairenen; exen, molie elmendaiva, exen, 
quetie ve Erutercáno, exen, tercen i fairissen, 
exen, alavéle lambi, exen, nyarie mana lambi 
tear. Mal ilye nati sine nar móline lo i er ar i 
imya faire, etsátala tai ve meris ilya quenen. 

An aqua ve i hroa ná er, mal same rimbe rantar, 
ar ilye i hroarantar, ómu nalte rimbe, nar erya 
hroa, sie yando ná i Hristo. An é er fairenen 
anelve illi tumyaine mir er hroa ; lá címala qui 
nalve Yúrar hya Hellenyar, lá címala qui nalve 
móli hya lérar. Ar illi mici vi camner i imya 
faire sucien. 

An i hroa é ua er ranta, mal rimbe. Qui i tál 
quetumne: "Pan uan má, uan ranta mí hroa", uas 
sina castanen ettesse i hravo. Ar qui i hlas 
quetumne: "Pan uan hen, uan ranta mí hroa", uas 
sina castanen ettesse i hravo. Qui i quanda hroa 
náne hen, masse i hlarie? Qui ilqua náne hlarie, 
masse i nuste náne? Mal sí Eru apánie i rantar 
i hroasse, ilya erya mici tai, aqua ve mernes. 

Qui illi mici tai náner er ranta, masse i hroa? 
Mal sí nalte rimbe hroarantar, ananta er hroa. Ua 
ece i henden quete ana i má: "Maure lyéva uan 
same," hya ata i cas ana i talu: "Maure letwa uan 
same." 

Ná ole ambe nanwa i ea maure tane hroarantaiva 
yar ilceltanen nar milye, ar i hroarantar yar 
sanalve mis laitime, tain antalve ta ambe úvea 
alcar, ar sie úvanime rantalvain samir ambe úvea 
vanesse, íre vanime rantalvar samir maure 
muntava. Ananta Eru panyane uo i hroa, antala 
alcar ambe úvea i racina rantan, pustien i hroa 
návello thanca, mal mauya rantaryain cime i exi 
ve cimiltexer. Ar qui er ranta same naice, ilye i 
hyane rantar samir i imya naice; hya qui er ranta 
came alcar, ilye i hyane rantar samir alasse ósa. 

Sí elde nar i Hristo hroa, ar illi mici le nar 
rantar i ilyasse. Ar té i Eru apánie i ocombesse 
nar, minyave, aposteli, tatyave, Erutercánor, 
nelyave, peantari; tá i carir elmendar, tá annar 
nestiéva, manyala molier, tulyala molier, 
nostaler lambaiva. 

Lau illi nar aposteli? Lau illi nar Erutercánor? 
Lau illi carir elmendar? Lau illi samir annar 
nestiéva? Lau illi quetir lambessen? Lau illi 
samir i anna nyariéva ya i lambi tear? Mal á 
cesta i ambe túre annar uryala thúlenen! Ananta 
tanan len lahtala tie. 

RANTA 

Qui quetin atanion ar valion lambessen, mal uan 
same melme, anaien ve lamyala ranta urusteva, hya 
tontilla cárala ran. Ar qui samin i anna 
quetiéva ve Erutercáno, ar istan ilye i fóli ar 
ilya istya, ar qui samin savie camien oronti leve, 
mal uan same melme, nanye munta. Ar qui antan ilye 
armanyar ve matso exin, ar qui antan olla hroanya 
náveryan urtaina, mal uan same melme, ta ua athea 
nin aqua. 

Melme same cóle ar moica ná. Melme ua same 
hrucen, uas laitaxe, uas turquima, uas lenga mi 
úvanima lé, uas cesta véraryar, uas talaina 
rúthenna. Uas hepe onotie ulcuva. 

Uas same alasse mi úfailie, mal samis alasse as i 
nanwie. Colis ilqua, savis ilqua, samis estel mi 
ilqua, perperis ilqua. Melme ua oi lantuva oa. Qui 
nalte Erutercánoron quettar, nauvalte panyaine 
oa; qui nalte lambi, hautuvalte; qui nas istya, 
nauvas panyaina oa. An istyalva ná mi ranta, ar 
quetilve ve Erutercánor mi ranta, mal íre i 
ilvana tuluva, ta ya ea mi ranta nauva panyaina 
oa. 

Íre anen lapse, quenten ve lapse, sannen ve 
lapse, namnen ve lapse; mal sí íre nanye veo, 
apánien oa i lapseo nati. Sí cenilve ve mi 
cilintilla, nullave, mal tá cenuvalve cendelello 
cendelenna. Sí istan mi ranta, mal tá istuvan 
aqua, ve nanye yando sinwa. Ono sí lemyar savie, 
estel, melme ; nelde sine ; mal i antúra mici tai 
ná melme. 

RANTA 

Á roita melme, ananta uryala thúlenen á cesta i 
annar i faireo, or ilqua i poluvalde quete ve 
Erutercánor. An ye quete lambesse quete, lá 
Atannar, mal Erunna, an ea úquen lastala, mal 
quetis fóli i fairenen. Mal ye quete ve 
Erutercáno carasta ama ar horta ar tiuta atani 
questaryanen. Ye quete lambesse carasta inse ama, 
mal ye quete ve Erutercáno carasta ama ocombe. 
Merin i illi mici le quetuvar lambessen, mal arya 
ná qui quetuvalde ve Erutercánor. Ye quete ve 
Erutercáno é ná túra lá ye quete lambessen ; 
qui uas nyare mana questarya tea, sie lávala i 
ocomben came amacarastie. Mal sí, hánor, qui 
tulumnen lenna quétala lambessen, manen ta náne 
len athea qui uan quente lenna apantiénen hya 
istyanen hya Erutercáno quettanen hya 
peantiénen? 

Qui yando nati ú coiviéno yar antar lamma, ve 
ngande hya simpa, uar carir i lingi alavéle, 
manen mo istuva mana ná tyálina i simpanen hya i 
ngandenen? É man manwaxe mahtien qui i hyóla 
anta nulla lamma? Mí imya lé yando elde: Qui 
ualde lambaldanen carpa mi questa ya ece quenin 
hanya, manen aiquen istuva mana ná quétina? É 
quetuvalde mir i vilya! Ómu ear rimbe nostaler 
lambeleron i mardesse, ua ea erya nostale ya tea 
munta. Qui uan ista ya i lambele tea, nauvan 
ettelea yen quete, ar sé nauva ettelea inyen. Sie 
yando elde, pan uryala thúlenen merilde i faireo 
annar, á cesta samitat úvesse, carastien ama i 
ocombe. 

Etta mauya yen quete lambesse hyame i istuvas 
nyare ya ta tea. An qui hyáman lambesse, fairenya 
hyáma, mal sámanya ua anta yáve. Mana caruvan? 
Hyamuvan i fairenen, mal yando hyamuvan 
sámanyanen. 

An qui antalde laitale fairenen, manen i nér ye 
hára i thanya queno nómesse quetuva "násie" 
íre antalde hantale, pan uas hanya mana 
quétalde? Elde é antar hantale mi mára lé, mal 
i hyana nér ua carastaina ama. Hantan Erun, 
quetin lambessen rimbe lá illi mici elde quetir! 
Ananta i ocombesse merin quete quettar lempe 
sámanyanen or quettar húmi quean lambesse. 

Hánor, áva na hínar handesse, mal na lapsi 
ulcusse; ananta na ilvane handesse. I thanyesse 
ná técina: "Ettelearon lambínen ar ettelie 
quenion peunen quetuvan lie sinanna, ar yando tá 
ualte lastuva ninna, quete i Héru." Sie lambi nar 
tanwa, lá in savir, mal in uar save; ono quetie 
ve Erutercáno ua in uar save, mal in savir. 

Etta, qui i quanda ocombe ócome mi er nóme, ar 
illi mici te quetir lambessen, mal queni i penir 
istya hya uar save tulir minna, ma ualte quetuva i 
nalde ettesse sámaldo? Mal qui illi mici te 
quetir ve Erutercánor, ar quén ye ua save hya ye 
pene istya tule minna, náse naityaina lo illi, 
náse hentaina lo illi, endaryo fóli nar 
apantaine, ar sie, lantala cendeleryanna, tyeruvas 
Eru ar etequentuva: "Eru é ea mici elde!" 

Tá mana caruvalde, hánor? Íre ocomilde, quén 
same aire líre, quén same peantie, quén same 
apantie, quén same lambe, quén istya nyare mana 
lambe tea. Mauya i ilqua martuva carastien ama. Ar 
qui queni quetir lambessen, mauya i ualte rimbe 
lá atta hya ; ve i anhalla lávima nóte ; nelde. 
Alte quete quén apa i exe, ar mauya i ea quén ye 
nyare mana questalta tea. Mal qui ua ea aiquen 
antien i teale, mauya sen náve quilda i ocombesse 
ar quete insenna ar Erunna. 

Ar lava Erutercánoin atta hya nelde anta 
quettaltar, ar lava i exin name ya quétalte. Mal 
qui exe came apantie íre hámas tasse, mauya i 
minyan náve quilda. An polilde quete ve 
Erutercánor quén apa quén; sie illi nauvar 
hortaine. Ar mauya i Erutercánoin ture faireltar. 
An Eru ua Aino yó tier uar partaine, mal Aino 
raineva. 

Ve ilye ocombessen i airion mauya i nissin náve 
quilde i ocombessen, an ua lávina tien quete, mal 
mauya i nalte nu túre, ve i thanye yando quete. 
Mal qui merilte pare nat, mauya tien maquete vére 
verultar i maresse, an quetie i ocombesse ná 
nucumie nissen. 

Mana? Ma lello Eruo quetta etelende, hya eryave 
tenna elde arahties? Qui aiquen sana i náse 
Erutercáno hya i samis i faire, mauya sen cime i 
nati yar técan lenna, an nalte i Heruo canwa. Mal 
qui aiquen pene istya, ú istyo náse. Etta, 
hánor, uryala thulenen á cesta anna i 
Erutercánova, ananta áva váquete i quetie 
lambessen. Mal nai ilye nati sine martuvar mi 
vanima ar partaina lé. 

RANTA 

Sí carin sinwa len, hánor, i evandilyon ya 
antanen len, ya yando camnelde, yasse yando 
tarilde, yanen nalde rehtaine, i questanen yanen 
carnen i evandilyon sinwa len, qui hepildes ; qui 
ualde sáver muntan. 

An antanen olla len, mici i minye nati, ta ya 
yando camnen, i qualle Hristo úcarilvain ve i 
Tehtele quete, ar i anes talaina sapsaryanna, ar 
anaies ortaina ama i neldea auresse ve i Tehtele 
quete, ar i tannesexe Céfan, tá i yunquen. Epeta 
tannesexe hánoin or tuxar lempe, ion i anhoa 
nóte lemyar tenna aure sina, ómu quelli nar 
qualini. 

Epeta tannesexe Yácoven, tá ilye i apostelin, 
mal métima illion tannesexe yando inyen, ve 
lapsen nóna nó i lúme. 

An nanye i ampitya i apostelion, ar uan valda 
náven estaina apostel, an oroitien Eruo ocombe. 
Mal Eruo lissenen nanye ye nanye. Ar i lisse ya 
antanes nin úne muntan, mal mólen ambe lá te 
illi, ananta lá inye, mal Eruo lisse ya ea 
asinye. Mal lá címala qui inye hya té carner i 
molie, sie nyardalme ar sie asávielde. 

Sí qui pa i Hristo ná nyardaina i anaies ortaina 
qualinillon, manen ná i ear quelli mici elde i 
quetir i ua ea enortale qualinillon? Qui enortale 
qualinillon ua ea, yando Hristo ua anaie ortaina. 
Mal qui Hristo ua anaie ortaina, nyardielva ná 
anwave lusta, ar savielva lusta ná. 

Ente, nalve yando hírine ve húrala vettoli 
Erunna, an evettielve Erunna i ortanes i Hristo, 
ye uas ortane qui qualini uar ortaine. An qui 
qualini uar ortaine, yando i Hristo ua anaie 
ortaina. Ente, qui i Hristo ua anaie ortaina, 
savielda ná muntan; nalde en úcarildassen. É 
yando i aquálier Hristosse váner. Qui mi coivie 
sina erinqua apánielve estelelva Hristosse, nalve 
mici ilye atani i anvalde ofelmeo. 

Ono i Hristo é anaie ortaina qualinillon, minya 
yáve ion aquálier. An ve qualme túle ter atan, 
yando enortale qualiniva ná ter atan. An ve 
Atande illi qualir, sie yando Hristosse illi 
nauvar cárine cuine. 

Mal ilquen véra lúryasse: Hristo i minya yáve, 
epeta i nar Hristova tulesseryasse, tá i metta, 
íre antas olla i aranie Erun ar i Ataren, apa 
eméties ilya túre ar mehte. An mauya sen ture 
tenna Eru panya ilye ngottor nu taluryat. Ve i 
métima ngotto qualme nauva metyaina. An Eru 
"apánie ilye nati nu talyat". Mal íre quetis i 
ilye nati anaier panyaine nu túrerya, ná 
athcénima i sé ye panyane ilye nati nu se ua 
nótina mici tai. Mal íre ilye nati nauvar 
panyaine nu túrerya, tá i Yondo immo panyuvaxe 
nu túre yeo panyane ilye nati nu se, carien Eru 
ilqua illin. 

Qui lá, mana caruvar i nar tumyaine qualinin? 
Mana castalta náven tumyaine tien qui qualini 
laume nauvar ortaine? Ente, mana castalva panien 
inwe raxesse ilya lúmesse? Ilya auresse quálan ; 
ve nanwa ve ece nin laitaxe eldenen, hánor, mi 
Hristo Yésus Herulva. 

Qui náne mi atanion lé i amahtien hravani 
celvannar Efesusse, manen ta ná athea nin? Qui 
qualini uar nauva ortaine, alve mate ar suce, an 
enwa qualuvalve! Áva na tyárine ranya: Qui mo 
termare mici ulce queni, máre haimi nauvar 
hastaine. ngeta laice mi faila lé ar áva úcare, 
an ear quelli i penir istya pa Eru. Quétan 
tyarien le fele naityane! 

Mal quén quetuva: "Manen qualini nauvar ortaine? 
Mana nauva i nostale hroaron yassen tuluvalte?" A 
úhanda quén! Ya reril ua carna coirea qui uas 
minyave quale; ar ta ya reril ua i hroa ya euva, 
mal helda erde ; cé orio, cé hyana nostale laimo 
; ono Eru anta san hroa aqua ve ná mára 
henyatse, ar ilya erden véra hroarya. Ilya hráve 
ua i imya hráve, mal atani samir nostalelta, ar 
ea hyana nostale hráve yaxion, ar hyana nostale 
hráveo aiwion, ar hyana nostale lingwion. Ar ear 
meneldie hroar ar hroar cemende, mal i meneldie 
hroaron alcar ná hyana nostaleo, ar lá i imya 
nostale ve i alcar i hroaron cemende. Anaro alcar 
ná véra nostaleryo, ar Ithilo alcar ná exe, ar 
tinwion alcar ná exe; é tinwe ua ve hyana tinwe 
mi alcar. 

Sie ná yando i enortale qualiniva: Nas rérina mi 
nancárima sóma; nas ortaina mi sóma han 
nancarie. Nas rérina ú alcaro; nas ortaina 
alcaresse. Nas rérina ve hroa ermava; nas ortaina 
ve hroa faireva. Sie yando ná técina: "I minya 
nér, Atan, náne carna coirea onna." I métima 
Atan náne carna faire antala coivie. Ananta i 
minya ua ta ya ná faireva, mal ta ya ná ermava; 
epeta tule ta ya ná faireva. I minya atan ná et 
i cemello ar carna astova; i attea atan ná et 
menello. Ve i quén cárina astova, sie nar yando 
i náner cárine astova, ar ve i meneldea quén 
ná, sie nar yando i nar meneldie. Ar aqua ve 
ocólielve i emma i queno carna astova, coluvalve 
yando i meneldea queno emma. 

Mal quetin, hánor: Hráve yo serce uat pole náve 
aryon araniéno Eruo; ente, ya ná nancárima ua 
haryuva ta ya ná han nancarie. Yé! Nyáran len 
fóle: Illi mici vi uar qualuva, mal illi mici vi 
nauvar vistaine, mi erya lú, mi hendo tintilie, 
íre i métima hyóla nauva hlárina. An i hyóla 
lamyuva, ar qualini nauvar ortaine mi sóma han 
nancarie, ar elve nauvar vistaine. An mauya 
nancárima sinan panya insasse sóma nancarie 
pella, ar mauya fírima sinan panya insasse 
ilfirin sóma. Mal íre fírima sina panya insasse 
ilfirin sóma, tá martuva i quetie ya ná 
técina: "Qualme anaie nancarna tennoio! Qualme, 
masse apairelya? Qualme, masse nastalya?" I nasta 
qualmeva ná úcare, mal úcareo túre ná i 
thanye. Mal hantale Erun, an antas ven i apaire 
ter Yésus Hristo Herulva! Etta, hánonyar, na 
voronde, tulce ; illume cárala úve mí Heruo 
molie, istala i molielda ua muntan i Herusse. 

RANTA 

Pa i hostie i airin: Ve cannen i ocombin 
Alatiasse, sie yando elde cara! Nai ilquen mici 
le, ilya minya auresse i otsolo, satuva telpe ; i 
nonwe ya ece sen anta. Sie, íre tuluvan, ua euva 
maure care hostier tá. Mal íre tuluvan tar, 
mentuvan cilmeldo neri Yérusalemenna arwe 
mentaron, colien annalda. Qui ecuva yando inyen 
lelya, lelyuvalte asinye. 

Mal tuluvan lenna íre eménien ter Maceronia ; an 
tienen Maceronio tuluvan ; ar aselde cé 
termaruvan, hya lemyuvan ter i hríve. Tá 
poluvalde menta ni tienyasse ata, yanna polin 
lelya. 

An uan merin vele le sí, lahtala ménalda, an 
samin i estel i lemyuvan aselde ter ambe anda 
lúme, qui i Heru lave. Mal lemyan Efesusse tenna 
Athar Otsolaron, an hoa fenna molienna anaie 
latyaina, ar ear rimbali i tarir ninna. 

Íre Timotheo tuluva, cena i nauvas léra ruciéno 
mici le, an cáras i Heruo molie, ve care inye. 
Etta lava úquenen nattire se. Áse menta 
lendaryasse rainesse, tulieryan ninna, an lartean 
sen, as i hánor. 

Sí pa Apollo hánolva, hortanenyes rimbe 
quettalínen tule menna, as i hánor, ananta 
thelmarya úne tule sí, mal tuluvas íre samis 
ecie. Na cuive, na tance i saviesse, na vie, na 
taure! Tyara ilye nattoldar marta melmesse. 

Sí hortan le, hánor: Istalde i nosserya 
Stefánas ná i minya yáve Acaiasse, ar i 
panyaneltexer náve núror i airin. Sie mauya 
yando elden panya inde nu taiti queni ar illi i 
molir uo ar mótar. Mal samin alasse pan Stefánas 
ar Fortunáto ar Acaico nar sisse, an ómu elde 
uar asinye, té aquátier maurenya. An ceutanelte 
fairenya ar fairelda. Etta cama taiti queni mai. 

I ocombe Asiasse suila le. Aquila yo Prisca, as i 
ocombe, suilar le holmo i Herusse. Ilye i hánor 
suilar le. Á suila quén i exe aire miquenen. 

Sisse ea ninya, Paulo, suilie, véra mányanen. 
Qui aiquen ua mele i Heru, nai nauvas húna! Maran 
ata! Nai i Heru Yésuo lisse euva aselde! Nai 
melmenya euva as illi mici le mi Hristo Yésus. 

PAULO TATYA MENTA CORINTYAIN 

RANTA 

Paulo, Yésus Hristo apostel ter Eruo indóme, ar 
Timotheo hánolma, Eruo ocombenna ya ea 
Corintesse, as ilye i airi i ear mí quanda Acaia: 
Lisse len, ar raine ho Eru Atarelva ar ho i Heru 
Yésus Hristo. 

Nai Eru ar Yésus Hristo Herulvo Atar nauva 
aistana, i Atar oraviéron ar Aino ilya tiutaleo, 
ye vi-tiuta thangielvasse. Etta ece ven tiuta i 
queni i perperir ilya nostale thangiéno, i 
tiutalénen yanen elve nar tiutaine lo Eru. 

An ve i Hristo perperier nar úvie vesse, sie i 
tiutale ya camilve ná yando úvea i Hristonen. 
Qui samilve thangie, ta ná tiutaleldan ar 
rehtieldan; hya qui nalve tiutaine, ta ná 
tiutaleldan ya móla tyarien le náve voronde i 
imye perperiessen yar yando elme perperir. Ar sie 
estelelma len ná tanca, pan istalme i síve 
samilde ranta i thangiessen, tambe samuvalde yando 
ranta i tiutalesse. 

An ualve mere i penilde istya, hánor, pa i 
thangie ya martane men Asiasse ; i anelme rácine 
cólanen han poldorelma, tenna sannelme i ua enge 
lé rehtiéva coivielma. É fellelme endalmasse i 
anelme nu námie qualmeva, mal ta martane tyarien 
me cesta varnasselma, lá immesse, mal Erusse ye 
orta i qualini. Ho qualmeraxe ta túra etelehtanes 
me ar etelehtuvas me. Sesse apánielme estelelma i 
etelehtuvas me ata. 

Yando elde polir manya arcandeldanen men, ar sie 
rimbali antuvar hantale rámen, i Eruannan antaina 
men ve hanquenta rimbe hyamiélin. 

An pa si laitalmexer: Immotuntielma vetta i mi 
aire lé ar holmo Erun, lá sailiénen hráveva 
mal Erulissenen, elengielme i mardesse ; or ilqua 
elden. An tecilme lenna munta hequa i nati yar 
polilde henta ar hanya. Samin i estel i aqua 
hanyuvaldet tenna i metta, ve ahánielde mi ranta, 
lávala len laita inde pa elme, ve ece elmen care 
pa elde, i Heru Yésuo auresse. 

Nála tanca pa si mernen nóvo tule lenna, antien 
len attea casta alassen. Apa hautie aselde mernen 
lelya Maceronianna, ar nanwénala Maceroniallo, 
náve manyaina lo elde i yestasse lendanyo 
Yúreanna. Mérala ta, lau anen acca léra? Hya i 
nati yar carin mehtinya, ma mernen caritat mi lé 
i hráveo, ar sie enger asinye 'Ná, Ná' ar 'Ui, 
ui'? Mal ve Eru ná sarta, questalma lenna ua Ná 
ananta Ui. An i Eruion, Yésus Hristo, ye náne 
carna sinwa mici le ter elme ; ta ná, ter inye ar 
Silváno ar Timotheo ; úne carna Ná ananta Ui, 
mal Ná teramárie sesse. An lá címala manen 
rimbe Eruo vandar nar, sesse samilte Nálta. Etta 
yando ter sé i Násie ná quétina Erunna lo 
elve, alcareryan. Mal ye acárie lé ar mé tance 
i Hriston, ar ye ilívie vi, ná Eru ; sé ye 
yando apánie lihtarya vesse ar ánie ven varnasse 
i faireo endalvasse. 

Ono inye yale Eru ve astarmo véra cuilenyanna: 
Rehtien le nyérello uan utúlie Corintenna. Lá i 
nalme heruvi savieldo, mal molilme aselde 
alassedan, an i saviénen tarilde. 

RANTA 

An nat sina ná cilmenya: i uan tuluva lenna ata 
nyéresse. An qui tyarin nyére len, man antuva 
nin alasse hequa i quén yen inye atyárie nyére? 
Ar etta tencen ve carnen, i íre túlen uan 
samumne nyére i quenillon in mauyane tala nin 
alasse. An anen tanca pa elde illi, i alassenyasse 
illi mici le samumner ranta. An et hoa thangiello, 
moiala endanyasse ar arwa rimbe nírion, tencen 
lenna ; lá tyarien len nyére, mal lavien len 
ista i úvea melme ya samin len. 

Mal qui aiquen atyárie nyére, uas atyárie sa 
inyen, mal mi lesta ; lá carpien mi acca naraca 
lé ; illin mici le. 

Íre sie anaies naityana lo i amarimbar, ta farya 
taite neren. Etta quera inde ar i mende ásen 
apsene ar áse tiuta, hya taite nér cé nauva 
ammátina acca tumna nyérenen. Sie hortan le i 
tanuvalde melmelda séva. An tana mehten tecin 
yando tyastien le, istien qui cimilde i canwar 
ilye natissen. Ilqua ya apsenilde, yando inye 
apsene. Ilqua ya inye apesénie ; qui apesénien 
aiqua ; anaie márieldan epe Hristo, pustien 
Sátan rahtiello or vi; an ualve pene istya pa 
panoryar. 

Sí íre túlen Troasenna carien i evandilyon 
sinwa, ar fenna náne nin latyaina i Herusse, uan 
sáme sére fairenyasse pan uan hirne Títo 
hánonya; mal quenten namárie téna ar oante 
Maceronianna. 

Mal hantale na Erun, ye illume tulyar me apairesse 
as i Hristo, ar ter elme vintas mi ilya nóme i ne 
i istyo pa sé! 

An Erun nalme Hristo lisse ne, imíca i nauvar 
rehtaine ar i nauvar nancarne ; i teldain, qualmeo 
ne ya tala qualme, mal i minyain, coiviéno ne ya 
tala coivie. Ar man farya sine natin? An ualme 
care mancale Eruo quettanen, ve rimbali carir, mal 
quetilme holmo, ve mentaine lo Eru ar tírine lo 
Eru, i Hristosse. 

RANTA 

Ma ata antalme mára vettie immen? Hya cé samilme 
maure mára vettiéva len, hya camielman sa lello? 
Mentalma elde ná, técina eldalmasse ar sinwa ar 
cendaina lo ilye atani. An ná athcénima i nalde 
menta Hristollo, yáve núromolielmo, técina lá 
moronen mal i coirea Eruo fairenen, lá palmassen 
ondova, mal palmassen hráveva ; endassen. 

Ar si ná i tanca savie ya samilme Erusse ter i 
Hristo. Lá i elme, mi imme, faryar notien aiqua 
ve qui túles immello, mal fárelma tule Erullo. 
Sé carne me fárie núror vinya véreo, lá 
técina thanyeo, mal i faireo; an i técina thanye 
nahta, mal i faire anta coivie. 

Mal qui i núromolie qualmeva i técina thanyenen 
náne tulcaina mi alcar ta túra i náne úcárima 
i Israelindin yéta Móseo cendele, i alcarnen ya 
enge cendeleryasse ; alcar ya firumne ; ma ua i 
núromolie i faireva nauva alcarinqua ambela ta? 
An qui i núrumolie yanen queni náner námine 
ulce náne alcarinqua, i núromolie ya care queni 
faile same alcar ole ambe úvea. An mi natto sina, 
ta ya yá sáme alcar sí ua same alcar aqua, 
castanen i alcaro ya lahta sa. An qui ta ya 
firumne náne tulcaina mi alcar, ole ambe ta ya 
lemya samuva alcar. 

Etta, pan samilve taite estel, nalve ita canye, ar 
ualve care ve Móses, ye panyane vathar 
cendeleryasse, pustien i Israelindi ceniello metta 
i fifírula alcaro. Mal sámalta náne cárina 
hranga. An tenna aure sina i imya vathar lemya ar 
ua ortaina i hentiesse i yára véreva, pan nas 
panyaina oa i Hristonen. É tenna aure sina, 
quiquie Móses ná hentaina, vathar caita 
endaltanna. Mal íre querilte inte i Herunna, i 
vathar ná mapaina oa. Mal i Heru ná i Faire, ar 
yasse i Heruo faire ea, ea lérie. Ar íre illi 
mici vi, ú vatharo tópala cendelelva, nanantar i 
Heruo alcar ve cilintilla, nalve vistaine mir 
ilcerya, alcarello alcarenna ; ve ná cárina lo i 
Heru, i Faire. 

RANTA 

Etta, pan samilme núromolie sina i Erulissenen 
antaina men, ualme hehta huorelma. Mal ehehtielme 
i nurtaine nati yar talar nucumie, an ualme lenga 
curunen. Ente, ualme ngauta Eruo quetta, mal 
taniénen i nanwie antalme immen mára vettie epe 
Eruo cendele, ilye atanion immotuntien. Qui 
evandilyonelma é ná halda, nas halda ho i nauvar 
nancarne. An randa sino aino acárie cénelóra i 
sáma ion uar save, pustien caltiello i cala ho i 
evandilyon pa i Hristo alcar, sé ye ná Eruo 
emma. 

An ualme care imme sinwe, mal Hristo Yésus ve 
Heru, íre elme nar mólildar, Yésuo márien. An 
Eru ná ye canne: "Cala á calta et i morniello", 
ar sé acaltie endalmanna, calyala i istya pa Eruo 
alcar mi Yésus Hristo cendele. Mal samilme harma 
sina cemne venessen, tyárala i úvea túre náve 
Erullo ar lá elmello. 

Nalme nírine ilya tiello, mal ualme nómesse ta 
náha i ualme pole leve; ualme ista mana 
caruvalme, mal ualme aqua ú uthweo; nalme 
roitaine, mal lá ú estelo; nalme hátine undu, 
mal ualme nancarne. Illume perperilme hroalmasse i 
nahtie Yésuva, i yando Yésuo coivie nauva 
tanaina hroalmasse. An elme i nar coirie nar oi 
antaine olla qualmen castanen Yésuo, i mehten i 
yando Yésuo coivie nauva tanaina fírima 
hrávelmasse. Sie qualme móla messe, mal coivie 
lesse. 

Mal pan samilme i imya faire saviéva ; ve ná 
técina, "Sáven, etta quenten" ; yando elme 
savir, ar etta yando quetilme, istala i sé ye 
ortane Yésus yando ortuva mé ar tyaruva me tare 
imíca le. 

An ilqua ná márieldan, ar sie i Erulisse, 
rahtala queninnar oi ambe rimbe, taluva amba 
hantalenna, Eruo alcaren. 

Etta ualme hehta huorelma, mal ómu etya atanelma 
yeryea, mitya atanelma ná envinyanta aurello 
aurenna. An ómu i roitie ná autala ar ua lunga, 
manweas men oira lesta alcaro oi ambe úvea, íre 
yétalme lá i cénimar, mal i úcénimar. An i 
nati yar mo cene autuvar, mal i úcénimar nar 
oire. 

RANTA 

An istalme i qui coalma mariéva cemende nauva 
nancarna, camuvalme ataque Erullo, coa lá cárina 
mainen, oialea mi menel. An marelma sinasse é 
ngonalme, milyala panya immesse meneldea 
marelma.Sie, apa panie sa immesse, ualme nauva 
hírine helde. Íre ealme lancoa sinasse é 
ngonalme nu i cóla, an merilme, lá panya sa oa, 
mal panya messe i exe, tyárala ya ná fírima 
náve ammátina i coiviénen. Mal ye acárie men 
nat sina ná Eru, ye ánie men i faire ve varnasse 
i camuvalmes. 

Etta, illume arwe huoreo, istalme i íre marilme i 
hroasse, nalme oa i Herullo ; an vantalme 
saviénen, lá ceniénen. Mal samilme huore ar 
merir ambe náve oa i hroallo ar mare as i Heru. 
Etta mehtelma ná i nauvalme írime sen, lá 
címala qui marilme óse hya oa sello. An illi 
mici vi taruvar epe i námohamma i Hristova, ar 
sie ilquen camuva paityalerya i natin cárine i 
hroanen, máre hya ulce. 

Etta, istala i rucie i Herullo tulyalme atani 
savielmannar, mal anaielme cárine úfanwie Erun. 
Ono samilme i estel i nalme yando úfanwie 
immotuntieldan. Ualme anta immen mára vettie epe 
le, mal antalme len ecie laitien inde elmenen, 
samieldan hanquenta in laitar inte etya ilcen, mal 
lá i endan. An qui anelme ettesse sámalmo, ta 
náne Erun; qui sámelme mále sámo, ta ná 
elden. An i Hristo melme mauya men, an sie 
anámielme: Er qualle rimbalin, é illi qualler, 
ar illin qualles, mérala i té i nar coirie uar 
ambe samuva coivie inten, mal sen ye qualle tien 
ar náne ortaina. 

Etta ho sí ualme ista aiquen i hrávenen. Yando 
qui isintielme i Hristo i hrávenen, ualme ista se 
sie ambe. Etta, qui aiquen ná i Hristosse, náse 
vinya onna; i yárar avánier; yé, utúlier 
vinyali! Mal ilqua ná i Ainollo, ye carne raine 
imbi inse ar elme ter Hristo ar antane men i 
núromolie rainecariéva. Sie ece Erun i Hristonen 
care raine imbi inse ar i mar, lá nótala téna 
ongweltar, ar antanes i quetta rainecariéno men. 

Etta nalme ráqueni rá Hriston, ve qui Eru carne 
arcande ter me. Hristo mende hortalme: Cara raine 
imbi lé ar Eru! Sé ye ua sinte úcare carnes 
úcare elven, návelvan Eruo failie ter sé. 

RANTA 

Mólala óse yando hortalme le: Áva came Eruo 
lisse muntan! An quetis: "Írima lúmesse 
lye-hlassen, ar i auresse rehtiéva lye-manyanen." 
Yé, sí ea i írima lúme! Yé, sí ea i aure 
rehtiéva! 

Laume carilme aiqua ya queruva queni oa, lá 
mérala i núromolielma nauva vahtaina. Mal mi 
ilya lé ngetilme mara vettie ve Eruo núror ; 
túra voronwiesse, thangiessen, mauressen, 
hrangiessen, palpiessen, mandossen, perestiessen, 
mótiessen, lómissen ú húmeo, peniessen 
matsova, poiciesse, istyasse, cólesse, moiciesse, 
aire feasse, melmesse ú imnetiéno, nanwa 
questasse, Eruo túresse, arwe i carmar failiéva 
mi forma yo hyarma, alcaresse ar naityalesse, arwe 
mára esseo hya ulca esseo, ve queni i tyarir exi 
ranya ananta nar sarte, ve úsinwe ananta mai 
sinwe, ve quálala ar yé! nalme coirie, ve 
cámala paimesta ananta lá nance, ve arwe 
nyéreo, mal oi quante alasseo, ve penye, mal 
cárala rimbali lárie, ve qui samilme munta 
ananta samir ilqua. 

Antonya ná láta len, Corintyar, endanya ná 
palyaina! Elde uar mi náha nóme aselme, mal 
véra endalda náha ná. Etta, antien men i imya 
ya elme antar len, á palya endalda! 

Áva na panyaina nu alavéla yanta as queni i uar 
save. An mana ná ya failie ar thanyelórie samir 
uo? Hya mana i uome imbi cala ar mornie? Ar manen 
polir Hristo ar Vélial náve er sámo? Hya mana 
ranta same quén ye save as quén ye ua save? An 
elve nar corda i Coirea Ainova, ve Eru equétie: 
"Maruvan aselte ar vantuvan imíca te, ar inye 
nauva Ainolta, ar té nauvar lienya. Etta á auta 
tello ar á lenweta," quete i Héru, "ar áva appa 
i úpoica, ar inye camuva le. Ar inye nauva len 
Atar, ar elde nauvar nin yondoli ar yeldeli," 
quete i Héru Ilúvala. 

RANTA 

Etta, pan samilve vandar sine, meldar, alve poita 
inwe ilya vaxello hráveo ar faireo, cestala 
ilvana aire, ruciesse Erullo. 

Ámen palya endalda! Úquenen acárielme ulco, 
úquen ahastielme, úquennen acámielme ngetie! 

Sie uan quete namien le ulce, an equétien nóvo i 
nalde endalmasse, uo qualmen ar coivien. Samin 
túra lérie quetiéva len, túra immolaitie 
eldenen. Nanye quátina tiutalénen, samin úvea 
alasse mi ilya roitielma. 

É ualme sáme sére i hroan íre túlelme 
Maceronianna ; enger etye costiéli, mitye 
ruciéli. 

Ananta Eru, ye tiuta i naldar, tiutane mé Títo 
tuliénen, ananta lá tulieryanen erinqua, mal 
yando i tiutalénen yanen anes tiutaina pa elde, 
íre nyarnes manen milyalde, manen samilde nyére, 
manen thúlelda urya nin ; ya tyarne ni same 
alasse en ambe túra. 

An yando qui antanen len nyére mentanyanen, uan 
same attie sanweli pa sa. Sámen attie sanweli yá 
; an cenin i mentanya tyarne len nyére, ómu 
thinta lúmen eryave ; ananta nanye valima sí, 
lá pan sámelde nyére, mal pan i nyére 
le-tulyane inwistenna. An i nyére ya sámelde 
náne Eruo, i munta nauva len vanwa elmenen. An i 
nyére ya ná Eruo tyare inwis pa ya úquen pole 
same attie sanwi, mal i mardo nyére tyare qualme. 
An yé! nat sina imma ; i sámelde nyére ya náne 
Eruo ; manen túra ná i horme ya atyáries! Manen 
atárielde ama inden! Manen horyalde! Manen 
milyalde! Manen thúlelda urya! Manen merilde 
paimeta ulco! Ilquasse atánieldexer poice natto 
sinasse. 

Ómu tencen lenna é uan carne sie márien i queno 
ye carne ulco, hya i quenen ye perpére i ulco, 
mal tencen carien hormelda elmen athcénima imíca 
le, epe Eru. Etta anaielme tiutaine. 

Mal napánina tiutalelman sámelme alasse en ambe 
úvea Títo alassenen, an fairerya anaie 
envinyanta lo le illi. An qui alaitien le epe se, 
uan anaie naityana, mal ve equétielme ilye nati 
len nanwiesse, sie yando laitalelma epe Títo 
anaie tanaina nanwa. Ente, samis en ambe tumne 
felmeli lenna íre enyalis manen cimnelde 
canwaryar, manen camneldes ruciesse ar paliesse. 
Hirin alasse i istyasse i mi ilya lé polin same 
huore eldenen. 

RANTA 

Sí cáralme sinwa len, hánor, i lisse ya Eru 
ánie Maceronio ocombin. An íre perpérelte túra 
tyastie thangiénen, úvelta alasseva ar tumna 
penielta carnet úvea i lárea merie antiéva ya 
sámelte. An antanelte ve ence tien; é nanye 
astarmo i antanelte han ya ence tien, ar véra 
nirmeltanen. Arcanelte me rimbe arcandelínen, 
mérala came i lisse samiéva ranta i 
núromoliesse i airin. Ualte antane eryave ve i 
estel ya sámelme, mal minyave antanelte inte i 
Herun ar elmen, Eruo indómenen. Etta hortanelme 
Títo i telyumnes i anna ya yá yestanes hosta 
imíca le. Ve nalde úvie mi ilqua ; mi savie ar 
quetta ar istya ar ilya horme, ar mí melme ya 
samilme len ; nai nauvalde yando úvie mi 
antielda! 

Uan quete ta ve canwa, mal exion hormenen merin 
tyasta qui melmelda ná yando nanwa. An istalde 
Yésus Hristo Herulvo lisse ; i ómu anes lárea 
anes cárina penya márieldan, náveldan cárine 
lárie penieryanen. 

Ar pa ta antan sanwenyar, an ta nauva athea elden 
i yestaner, lá i carie erinqua, mal yando 
merielda caritas, er loa yá. Sí, tá, á telya 
yando i carie! Tambe anelde mérala caritas, síve 
yando mára ná qui telyaldes, et yallo samilde. 
An qui ea i nirme, nas írima yanen mo same, lá 
yanen mo ua same. An mehtinya ua i exi nauvar 
manyaine, íre nati nar urde len, mal i illi 
nauvar vávie. Lú sinasse elde samir úve ar 
polir manya i perperir maure. Mi hyana lú té 
samuvar úve ar polir manya lé, íre elde 
perperir maure. Sie illi nauvar vávie, ve ná 
técina: "I quén arwa olyo ua sáme acca olya, ar 
i quén arwa pityo ua sáme acca pitya." 

Hantale Erun, pan panyanes i imya horme elden 
Títo endasse, an camnes i hortale, ar pan 
horyanes ole, ménas lenna véra cilmeryanen. Mal 
mentealme óse háno yeo laitale ivintie ter ilye 
i ocombi molieryanen i evandilyonen. Lá ta 
erinqua, mal anes yando panyaina lo i ocombi ve 
sartonya, lelyala aselme ire colilme i hostie ya 
ortirilme, Eruo alcaren ar tanien mára nirmelma. 
Merilme pusta aiquen quetiello ulco pa me pa i 
anna ya samilme hepielmasse, an mehtelma ná i 
caruvalme ya mára ná, lá mí Heruo hendu 
erinque, mal yando mi atanion hendu. 

Ente, mentalme aselte hánolma, ye rimbave 
atyastielme rimbe nattolissen ar ihírier i tanas 
horme molieryasse. Savis tancave i nalde sarte, ar 
etta molis en ambe túra hormenen. Pa Títo: 
Masserya ná asinye, ar molis asinye márieldan. 
Pa i hyane hánor, nalte mentaine lo i ocombi ar 
nar Hristo alcar. Etta á tana tien melmelda ar 
lava tien ista i le-laitanen epe i ocombi mára 
castanen. 

RANTA 

Sí pa i núromolie i airin: Uan same anwa maure 
tecien len, an istan i nalde mérala. Etta 
le-laitan Maceroniasse, quétala i Acaia náne 
manwa er loa yá, ar uryala thúlelda avaltie i 
amarimbar. Mal mentean i hánor, i laitalelma pa 
elde ua nauva lusta pa natto sina, mal ve 
equétien é nauvalde manwe. Uan mere i tuluvar 
quelli Maceroniallo asinye ar hiruvar le 
úmanwaine, ar sie elme ; lá quetien elde ; 
nauvar nucumne pan anelme ta tance. 

Etta sannen i mauyane menta i hánor epe ni lenna, 
carien manwa nóvo i aistana anna pa ya antanelde 
vanda yá. Sie é nauvas manwa ve aistana anna, ar 
lá maustanen. Ya quétan ná si: Sé ye rere 
pitya yando samuva pitya yávie, ar sé ye rere 
úve yando samuva úvea yávie. Lava ilquenen care 
ve icílies endaryasse, lá nurrula hya maustanen, 
an Eru mele ye ná valima antien. Ar Eru pole anta 
len ilya lisse úvesse, tyarien le illume same 
ilqua fáresse ar úve ilya mára cardan, ve anaie 
técina: "Ivinties, ánies penyain; failierya 
lemya tennoio." Mal ye anta erde yen rere ar masta 
matien antuva len erdelda ar caruva sa úvea, ar 
failieldo yávi caruvas lárie. 

Mi ilqua nalde cárine lárie, lávala len anta 
lérave mi ilya lé, ar sie Eru camuva hantale 
elvenen. An núromolie sina ua carna eryave 
quatien i airion mauri, mal tyaris yando úve 
hantaléva Erun. Núromolie sina tana voronwelda 
íre nalde tyastaine. Etta antalte alcar Erun, pan 
panyaldexer nu i Hristo evandilyon, ve pantave 
quetilde i carilde, ar antalde lérave tien and 
illin. Hyamilte len ar milyar le, castanen i 
lahtala Erulisseo ya samilde. Hantale Erun 
annaryan quettar pella! 

RANTA 

Mí Hristo quilda ar moica lé inye, Paulo, ique 
lello ; inye ye ná "caurea" íre cenin le 
cendelello cendelenna, mal "canya" lenna íre uan 
tasse aselde. É iquin lello i íre tuluvan ua 
mauyuva nin lenga mí canya lé ya apacenin, innar 
sanar i vantalme i hrávenen. 

An ómu vantalme i hrávesse, ualme ohtacare i 
hrávenen. An ohtacarielmo carmar uar hráveva, 
mal nalte túrie Erunen nuquerien artar. 
Nuquerilme sanweataqui ar ilya varanda nat ya ná 
ortaina i istyanna Eruo, ar panyalme ilya sanwe 
mandosse tyarien sa himya i Hristo canwar. Ar 
nauvalme manwe paimetien ilya carda ya ua 
canwacimya, apa elde anaier cárine aqua 
canwacimye. 

Yétalde nati ilceltanen. Qui aiquen ná tanca i 
náse i Hristova, nai enyaluvas i tambe sé i 
Hristova ná, síve yando elme nar. An yando qui 
laitanyexe acca ole pa i túre ya i Heru antane 
men ; carastien le ama ar lá narcien le undu ; 
uan nauva nucumna. Uan mere náve tuntaina ve 
névala ruhta le mentanyainen. 

An, quetilte: "Mentaryar nar torye ar túrie, mal 
íre sé immo tule, náse milya, ar questarya 
nattírima." Nai taiti queni hanyuvar i tambe 
nalme mentalmassen íre nalme oa, síve nalme 
yando cardassen íre nalme aselde. An ualme verya 
note imme imíca i quetir mai pa inte, hya sesta 
imme as té. Íre nalte véra lestalta, ar sestar 
inte as inte, ualte saile. Mal elme uar laituvar 
imme han i lesta, mal i lestanen ya Eru apánie 
men: i arahtielme yando eldenna. Ualme eménier 
acca hairave laitala imme, ve carumnelme qui ualme 
túle lenna. Mal é utúlielme lenna tálala i 
Hristo evandilyon. Ualme mene han rénalmar 
laitiénen imme pa molie cárina lo exi, mal 
samilme i estel i íre savielda ale, yando elme 
nauvar cárine taure imíca le, i lestanen antaina 
men. Tá rahtuvalme en ambe hairave, 

cárala i evandilyon sinwa i nóriessen han le. 
Sie uan laituva imne pa molie carna exeo ménasse, 
yasse nati nar manwaine nóvo. "Mal ye laitaxe, 
nai laituvas inse i Hérusse." An ye anta insen 
mára vettie ua ye lahtuva i tyestiesse, mal sé 
yen i Héru anta mára vettie. 

RANTA 

Merin i lavumnelde pitya lesta alasailiéva nillo. 
Mal é lavilde sa nillo! An thúlenya urya len 
valaina uriénen, an ertanenye le as er veru, 
talienyan le i Hristonna ve poica vende. Mal sí 
rucin ho i mi sina hya sana lé ; ve i leuca 
thahtane Éve cururyanen ; sámaldar nauvar 
hastaine ar talaine oa meliello i Hristo holmo ar 
poiciénen. An lavilde sa mai qui quén tule ar 
quete pa hyana Hristo ; lá i imya ye elme carner 
sinwa ; hya ngetilde faire ya ua i imya ya 
engétielde yá, hya evandilyon ya ua i imya ya 
acámielde. 

An namin i muntasse loitan i antare aposteli. 
Yando qui nanye úfinya pa quettar, uan sie pa 
istya, mal mi ilya lé atánielme ta len. Lau 
carnen úcare íre carnenyexe nalda ortien lé, 
pan úpaityana carnen Eruo evandilyon sinwa? Hyane 
ocombellon "pílen", cámala tulco tello carien 
núromolie elden. Ar íre engen aselde ar sáme 
maure, únen cóla aiquenen, an maurenyar náner 
quátine lo i hánor i túler Maceroniallo. Mi 
ilya lé hempenyexe ar hepuvanyexe návello cólo 
len. Ve Hristo nanwie ea nisse, uan nauva pustaina 
sie laitiello imne Maceronio ocombessen. Ar manen 
sie? Pan uan mele le? Eru ista i carin! 

Ar ya cáran yando caruvan, lá antien ecie in 
merir ecie, náveltan hírine vávie aselme mi ta 
pa ya laitaltexer. An taiti neri nar úanwe 
aposteli, húrala mólindor, vistala inte mir 
Hristo aposteli. Ar ta ua elmenda, an Sátan immo 
vistaxe mir vala calava. Etta ua túra nat qui 
núroryar vistar inte mir núror failiéno. Mal 
mettalta nauva ta ya hilya cardaltallon. 

Quetin ata: Lava úquenen sana i nanye auco! Mal 
qui é sanalde sie, cama ni yando ve qui nanye 
auco, lávala yando nin laita imne pitya lestasse! 
Ya quetin uan quete i Herullo, mal ve lénen auco, 
íre laitanyexe ta tancave! Pan rimbali laitar 
inte i hrávenen, yando inye laituvaxe! An mi 
alasse lavilde aucoin care natiltar ; elde i nar 
ta saile! Lavilde sa íre quén care le móli, hya 
ammate ya samilde, hya mapa armaldar, hya ortaxe 
or elde, hya pete le i cendelenna! Nanye nucumna 
quétala i elme anaier acca milye carien ta! 

Mal ilqua pa ya aiquen verya laita inse ; quétan 
ve auco ; yando inye verya laita inse pa ta! Ma 
nalte Heveryar? Yando inye ná! Ma nalte Avrahámo 
erde? Yando inye ná! Mal nalte Hristo núror? 
Quetin ve qui nanye ettesse sámanyo: Inye ná sie 
en ambe! Omótien ambe, anaien mandosse ambe 
rimbave, acámien ambe rimbe petiéli, anaien hare 
qualmenna rimbave. Mi lúr lempe acámien 
Yúrallon petier canaquean hequa er. Nel anaien 
palpaina vandillínen; lú er anaien saryaina. Nel 
i cirya yasse anen lende undu; ter lóme yo aure 
anaien i núre nenissen, rimbe lendalissen, 
raxesse sírellon, raxesse pilullon, raxesse véra 
lienyallo, raxesse i hyane nórellon, raxesse mí 
osto, raxesse mí ravanda, raxesse earesse, 
raxesse úanwe hánollon, mi mótie ar urdie, 
rimbave ú húmeo, maitiesse ar soiciesse, rimbave 
pénala matso, nála ringa ar ú lannion. Ar 
napánina i natin i ettesse ea yando i ilaurea 
nirie ninna, i quárele ilye i ocombin. Mal ná 
milya, ar inye ua milya? Man ná tyarna lanta ar 
inye ua urya? 

Qui mauya i laituvanyexe, laituvanyexe pa i nati 
yassen nanye milya. Yésus Hristo Herulvo Aino ar 
Atar, é ye nauva laitana tennoio, ista i uan 
húra. Lamascusse i nóretur nu aran Aretas tirne 
i Lamascearon osto ni-mapien, mal ter assa i 
rambasse anen mentaina undu colcasse ar úthe et 
máryalto. 

RANTA 

Mauya nin laita imne. Uas athea, mal sí tuluvan 
ceniennar ar apantiennar i Heruva. Istan nér mi 
Hristo ye loar canaque yá ; i hroasse hya ettesse 
i hravo uan ista, Eru ista ; náne mapaina oa i 
nelya menelenna. É istan taite nér ; i hroasse 
hya ettesse i hravo uan ista, Eru ista ; anes 
mapaina oa Erumanna ar hlasse avaquétime 
quettali, yar atan ua lerta quete. 

Pa taite nér laituvanyexe, mal lá pa inye, hequa 
pa milya sómanya. An qui é merin laita imne, ta 
ua carumne ni auco, an quetumnen i nanwie. Mal 
laian, pustien aiquen saniello pa ni tárave lá 
ya cenis i nanye, hya hlaris nillo. Pustien ni 
návello turquima i úvenen apantiéva acámien 
necel i hrávesse, Sátan vala, petieryan ni; sie 
uan nauva acca turquima. Pa ta arcanen i Herullo 
nel i autumnes nillo, mal i Heru quente ninna: 
"Lissenya farya lyen, an túrenya ná carna ilvana 
milya sómasse." Mi antúra alasse, etta, 
laituvanyexe pa milya sómanya, tyárala i Hristo 
túre caita ninna. Etta nanye valima íre nanye 
milya, íre perperin orme, íre samin maure, íre 
nanye roitaina hya urdiessen, Hriston. An íre 
nanye milya, tá nanye torya. 

Anaien auco! Elde mauyaner nin náve sie, an 
rohtalda nin náne quete mai pa ni. An mi munta 
loitan i antare aposteli, ómu nanye munta. Nanwa 
apostelo tanwar náner cárine mici le ilya 
cólenen, tanwalínen ar elmendalínen ar túrie 
cardar. An mi mana anelde cárine pitye lá i 
hyane ocombi, hequa i inye úne cólo len? Ánin 
apsene úfailie sina! 

Yé, si ná i neldea lú yasse nanye manwa tulien 
lenna. Ar uan nauva cólo, an uan cesta ya 
samilde, mal cestan lé. An híni uar same rohta 
care haura ontarultant, mal ontaru hínaltain. Ar 
mi alasse yuhtuvan ya samin, ar nauvan yuhtaina, 
fealdain. Qui melin le i ambe, ma nauvan mélina i 
mis? Mal yando qui ta ná sie, inye úne cólo len 
; mal nála ruscuite cé nampen le fintalénen? 

Lau carnen ngetie et lello aiquennen ye mentanen 
lenna? Hortanen Títo ar mentane i háno óse. Lau 
Títo oi carne ngetie et lello? Ma uamme vantane i 
imya fairesse, i imya tiesse? 

Ma ter quanda lúme sina asánielde i elden 
tarilme ama inwen? Erunna, i Hristosse, quetilme! 
Mal ilqua, meldanyar, ná carastien le ama. An 
rucin ho i íre tuluvan, uan hiruva le ve polin 
mere, ar inye ua nauva len ve elde polir mere, mal 
i mende euvar mi sina hya sana lé costier, 
hrúceni, rúthie felmi, costi, ulca quetie pa 
exi, hlustier, valatie, rúcina sóma. Cé, íre 
entuluvan, Ainonya nucumuva ni mici le, ar mauyuva 
nin same nyére pa rimbali i úcarner yá ar uar 
ihírie inwis pa i úpoicie ar i hrupuhtie ar i 
lehta lengie yainen elengielte. 

RANTA 

Si ná i nelya lú yasse túlan lenna. Astarmo 
atta hya neldeo antonen ilya natto nauva tulcaina. 
Equétien yá, íre engen aselde apa túlen lenna 
mí attea lú, ar sí íre nanye oa quetin nóvo 
innar úacárier yá ar ilye i exennar: Qui oi 
nanwenuvan uan tanuva oravie, pan cestalde tanwa 
tulcala i inyenen Hristo quete, sé ye ua milya 
lenna mal túrea mici lé. É anes tarwestaina 
milya sómaryanen, mal náse coirea Eruo túrenen. 
Ar é elme nar milye óse, mal nauvalme coirie 
óse Eruo túrenen lenna. 

Á tyasta inde qui nalde i saviesse; na tance pa 
mana nalde. Hya ualde hepe sámasse i Yésus 
Hristo ea lesse? Qui ualde oloitie i tyastiesse. 
Mal samin i estel i hanyuvalde i elme uar oloitie 
i tyastiesse. 

Hyamilme Erunna i caruvalde munta ulca, lá tanien 
i elme alahtier íre anelme tyestaine, mal 
carieldan márie, yando qui théyuva i elme 
oloitier. 

An polilme care munta i nanwienna; polilme eryave 
manya i nanwie. An nalme valime íre elme nar 
milye mal elde nar torye, an nat sinan hyámalme: 
i nauvalde cárine ilvane. Etta técan nati sine 
íre nanye oa, pustien imne lengiello mi naraca 
lé íre euvan aselde, i túrenen ya i Heru antane 
nin ; carastien ama ar lá narcien undu. 

Teldave, hánor: Namárie! Na cárine ilvane, na 
tiutaine, na er sámo, mara rainesse; ar i Aino 
melmeva ar raineva euva aselde. Á suila quén i 
exe aire miquenen! Ilye i airi suilar le! 

Nai i Heru Yésus Hristo lisse ar Eruo melme ar 
masselda i Aire Feasse euvar as illi mici le! 

Paulo Menta i Alatyannar 

RANTA 

Paulo, apostel, lá atanillon hya ter atan, mal 
ter Yésus Hristo ar Eru i Atar, ye ortane se et 
qualinillon, ar ilye i hánor asinye, i ocombennar 
Alatiasse: 

Nai samuvalde lisse ar raine ho Eru Atarelva ar i 
Heru Yésus Hristo, ye antane inse úcarelvain, 
etelehtieryan vi et i olca randallo ya ea sí, i 
indómenen Ainolvo ar Atarelvo, yen na i alcar 
tennoio ar oi. Násie. 

Nanye elmendasse i ta lintave anaielde quérine 
yello le-yalle mir i Hristo lisse hyana 
evandilyonna. Mal ta ua hyana, ono ear queneli i 
le-valtar ar merir rice i evandilyon pa i Hristo. 

Mal yando qui elme, hya vala menello, talar lenna 
hyana evandilyon lá ve i evandilyon ya carnelme 
sinwa len ; nai nauvas húna! Ve equétien nóvo, 
sí quetin ata: Aiquen ye tala lenna evandilyon 
han ya camnelde, nai nauvas húna! 

Ma sí atanin névan tana i quetin nanwie, hya 
Erun? Qui en carnen atani valime, únen Hristo 
mól. An lavin len ista, hánor, i sana evandilyon 
ya náne talaina len lo ní ua tule atanillon, an 
inye ua camne sa ho atan hya náne peantaina 
sasse, hequa apantiénen Yésus Hristollo. 

An ahlárielde pa lengienya i vanwiesse, manen 
veassenen roitanen Eruo ocombe ar néve 
nancaritas, ar lenden andave Yúrangolmesse epe 
rimbali lienyasse i sámer i imya nóte loaron, 
nála ole ambe uryala i fairesse i haimin i 
atarillon. 

Mal íre náne mára Erun, ye talle ni et 
amillinyo mónallo ar yalle ni lisseryanen, apanta 
Yondorya inyenen ; carienyan i evandilyon pa sé 
sinwa i nórin ; uan same artaquetie as hráve yo 
serce. Ente, uan lende ama Yerúsalemennna innar 
náner aposteli nó inye, mal lenden oa mir 
Aravia, ar nanwennen Lamascusenna. 

Epeta, apa loar nelde, lenden ama Yerúsalemenna 
velien Céfas, ar lemnen óse ter rí lepenque. 
Mal uan velle aiquen hyana imíca i aposteli, mal 
eryave Yácov, i Heruo háno. Yar técan len ; 
yé, epe Eruo hendu, uan húra! 

Epeta lenden mir i ménar Sírio ar Cilicio. Mal 
únen sinwa cendelénen i ocombin Yúreasse mi 
Hristo; eryave hlasselte: "I nér ye nóvo 
vi-roitane sí care sinwa i evandilyon ya néves 
nancare yá." Ar antanelte alcar Erun pa ní. 

RANTA 

Epeta, apa loar canaque, lenden ata ama 
Yerúsalemenna as Varnavas, tálala yando Títo. 
Mal lenden ama apa apantie. Ar nyarnen tien pa i 
evandilyon ya carin sinwa imíca i nóri ; mal 
vérave, epe i náner minde neri, rúcala i mi 
sina hya tana lé norin hya onórien muntan. Mal 
úquen, yando lá Títo ye nánen asinye, náne 
oscirna maustanen, pan anes Hellenya. Ta martane 
castanen i úanwe hánoron talaine minna 
quildesse, i túler minna nuldave ettirien i 
lérie ya samilve Yésus Hristonen, vi-carieltan 
móli. Tien ualme lave same írelta, lá erya lún 
; tyarien i evandilyono nanwie termare aselde. 

Mal pa i queni i théner náve valde ; i nostale 
quenion ya anelte yá, ua valda nin, an Eru ua 
cime atano ilce ; inyen sine valde queni nyarner 
munta vinya. Úsie, íre cennelte manen i 
evandilyon náne panyaina hepienyasse talienyan sa 
i úoscirnannar, ve Péter sáme sa i oscirnain ; 
an Sé ye ontane Péteresse i túre náveo apostel 
i oscirnain, antane túreli yando inyen in nar i 
nórion ; ar Yácov ar Céfas ar Yohannes túner i 
lisse antaina nin, té i théner náve tarmar, tá 
antanelte nin ar Varnavassen málta otornasseo: 
Emme menumnet i nórennar, mal té i oscirnannar. 
Eryave mauyane ment enyale i penyar, ar ta 
enévien care holmo. 

Mal íre Céfas túle Antiocenna, tarnen senna 
cendelello cendelenna, an tarnes námina. An nó i 
tulesse nerelion Yácovello mantes as queni i 
nórion, mal íre túlelte, quernes inse oa ar 
ciltane inse, rúcala i oscirnallon. I hyane 
Yúrar yando hilyaner se imnetiesse, tenna yando 
Varnavas náne tulyaina oa aselte imnetieltasse. 

Mal íre cennen i ualte vantane térave i 
nanwiénen i evandilyono, quenten Céfanna epe te 
illi: "Qui elye, ómu nalye Yúra, lenga ve quén 
i nórion ar laia ve Yúra, manen ná i elye mauya 
quenin i nórion hilya i Yúra lé?" 

Elme nassenen nar Yúrar, ar lá úcarindor i 
nórellon, ar istar atan ua samuva failie 
cardainen thanyeo, mal eryave saviénen Hristo 
Yésusse ; yando qui asávielve Yésus Hristosse 
samien failie saviénen Hristosse, ar lá 
cardainen thanyeo. An ua ea hráve ya samuva 
failie cardainen thanyeo. Mal qui elme i cestar 
same failie Hristonen nar yando hírine 
úcarindor, ma Hristo nanwave úcareo núro ná? 
Laume! An qui carastan ama i imye nati yar hanten 
undu, tanan i nanye ongwemo. 

An inye thanyenen qualle thanyen, návenyan coirea 
Erun. Nanye tarwestaina as Hristo. Nanye coirea, 
ananta ta ua ní, mal Hristo ye ná coirea nisse. 
I coivie ya sí samin hrávesse, samin i saviénen 
yondosse Eruo, sé ye emélie ni ar ánie inse 
inyen. Uan panya oa Eruo lisse, an qui failie ea 
thanyenen, i Hristo anwave qualle muntan. 

RANTA 

A lamanwe Atatyar, man uluhtie le, elde epe ion 
hendu Hristo náne tanaina tarwestaina ve emmanen? 
Sina nat erinqua merin pare lello: Ma camnelde i 
Faire cardainen thanyeo hya hláriénen mi savie? 
Ma nalde ta lamanwe? Apa sámelde yestalda 
fairesse, ma sí nalde telyaine hrávesse? Ma 
perpérelde ta rimbe nati muntan? Qui é martanes 
muntan. Etta, sé ye anta len i Faire ar care 
taure cardali mici le, ma castarya carien sie 
cardar thanyeo, hya hlarie saviénen? Mi imya lé 
Avraham "sáve i Hérusse, ar ta náne nótina sen 
ve failie". 

É istalde i té i himyar savie, té nar Avrahámo 
yondor. Mal i Tehtele, apacénala i Eru saviénen 
failatumne queneli i nórion, carne i evandilyon 
sinwa nóvo Avrahámen: "Elyenen ilye i nóri 
nauvar aistane." Sie i himyar savie nar aistane as 
Avraham i Sarta. 

An illi i himyar cardar thanyeo nar nu hútie, an 
ná técina: "Húna ná ilquen ye ua termare mi 
ilye i nati técine i parmasse i thanyeo, carien 
tai." I úquen ná carna faila epe Eru athcénima 
ná, an "i faila samuva coivie saviénen". I 
thanye ua himya savie, mal "ye care tai samuva 
coivie tainen". Hristo vi-mancane insen et i 
hútiello i thanyeo návenen carna hútie 
nómelvasse, an ná técina: "Húna ná ilquen 
lingala tarwesse." Sie i aistie ya Avraham camne 
tulumne i nórennar Yésus Hristonen, camielvan 
saviénen i faire pa ya samilve vanda. 

Hánor, quetin i lénen atanion: Apa vére anaie 
tulcaina, úquen panya sa oa hya napane sanna, 
ómu nás atano vére. Mal Avrahámen i vandar 
náner quétina, ar erderyan. Sa ua quete 'ar 
erderyain', ve qui ear rimbeli, mal ve qui ea er: 
'Ar eldelyan,' ye ná i Hristo. Ente, quetin: Pa i 
vanda nóvo tulcaina lo Eru, i thanye ya túle 
loar nelequean ar tuxi cantar apa sa ua sa-care 
lusta, nancárala i vanda. An qui rantalva ve 
aryoni tule thanyenen, uas en linga vandanen, mal 
Avrahámen Eru ánie sa vandanen. 

Tá mana castan i thanye enge? Anes napánina 
carien ongwi athcénime, tenna tulesse i erdeo yen 
i vanda anaie carna, ar anes antaina ter valali, 
enelmo mánen. Mal ua ea enelmo yasse ea er 
erinqua, mal Eru ná er. Ma i thanye tá tare ana 
Eruo vandar? Laume! An qui thanye náne antaina ya 
polle anta coivie, é enge failie thanyenen. Mal i 
Tehtele panyane ilye nati uo i mandosse úcareo, 
ar sie i vanda ya tule saviello nauva antaina in 
savir. 

Mal nó i savie túle, anelme ortíriesse nu 
thanye, nála mandosse uo, tenna i savie ya 
tulumne náne apantaina. Sie i thanye vi-peantane 
ar vi-tulyane Hristonna, návelvan cárine faile 
saviénen. Mal sí íre savie utúlie, ualve ambe 
nu peantar. 

An illi mici le nar yondoli Eruo savieldanen 
Yésus Hristosse. An ilye elde i náner tumyaine 
mir Hristo apánier Hristo indesse. Ua ea Yúra 
hya Hellenya, ua ea mól hya léra quén, ua ea 
nér hya nís; an nalde illi er, Hristo Yésusse. 
Ente, qui nalde i Hristova, é nalde Avrahámo 
erde, aryoni i vandanen. 

RANTA 

Sí quetin i íre i aryon ná lapse náse muntasse 
arya lá mól, ómu náse heru ilye nation. Náse 
nu mardili tenna i aure ya atarya cille nóvo. Mí 
imya lé yando elve, íre anelve lapsi, náner 
móli i penye nation i mardo. Mal íre i quanta 
lúme túle, Eru etementane Yondorya, nóna lo 
nís, nóna nu thanye, mancieryan i náner nu 
thanye insen, leryala te. Sie yando elven ece came 
nóme ve yondoryar. Mal pan nalde yondor, Eru 
mentane Yondoryo faire mir endalva, yámala: 
"Appa, Atar!" Sie ual ambe mól, mal yondo; ar qui 
yondo, yando aryon ter Eru. 

Ananta, íre ualde sinte Eru, anelde móli in uar 
nassenen ainor. Mal sí, apa sintelde Eru ; hya 
ambe mai quétina, sí íre anaielde sinwe lo Eru 
; manen ná i nanquerilde inde i milye ar penye 
natinnar ar merir náve móli tain ata? Hepilde 
auri ar astar ar lúmi ar loar. Rucin i mi sina 
hya tana lé omólien muntan mici le. 

Hánor, arcan lello: Na ve inye, an anen yando ve 
lé! Carnelde munta raica nin. Mal istalde manen 
hlívenen hrávenyasse carnen i evandilyon sinwa 
len mí minya lú. Ar ya náne tyastie len 
hrávenyasse ualde nattirne hya piutane sanna, mal 
ve Eru vala camnelde ni, ve Hristo Yésus. 

Masse, tá, ea i alasse ya sámelde? An nanye 
astarmo len i qui ta náne cárima, hocirnelde 
vére henduldat antien tu nin. Ve qui nanye sí 
cotumolda pan nyáran len i nanwie? Cestalte le 
uryala írenen, lá márien, mal merilte cire le 
oa nillo, cestieldan té uryala írenen. Mal mára 
ná náve cestaina mára castan, ar lá eryave 
íre ean aselde, hínanyar, in ata samin naiceli 
tenna Hristo nauva cátina lesse. Mal ece nin mere 
i engen tasse aselde sí, quetien aselde mi hyana 
lé, an uan ista mana caruvan pa le. 

Nyara nin, elde i merir náve nu thanye: Ma ualde 
hlare i thanye? An ná técina i enget yondo atta 
as Avraham, er i núrenen ar er i léra nissenen. 
Ono ye enge i núrenen náne nóna mí lé i 
hráveo, mal i exe lo i léra nís, vandanen. 

Tai nar emma túlala nation. An nissi sine nar 
vére atta. I minya ná ho Oron Sínai, ya cole 
híni mólienna, ar ya ná Háhar. Sí Háhar sina 
ná Sínai, oron mi Aravia, ar náse emma i 
Yerúsalémo ya ea sí, an náse móliesse as 
hínaryar. Mal Yerúsalem Tarmende ná léra, ar 
sé amillelva ná. 

An ná técina: "Na valima, a nís ye ua colle 
hína; sama alasse ar yama, elye ye ua sáme naice 
nóniéva! An i yávelóra nisso híni nar rimbe 
lá i híni i nisso ye sáme i veru." Mal elve, 
hánor, nar híni i vandanen, ve náne Ísac. Mal 
tambe ye náne nóna mí lé hráveo roitane ye 
náne nóna mí lé faireo, síve yando sí. Ono 
mana i Tehtele quete? "Á menta oa i núre ar 
yondorya, an i núreo yondo laume nauva aryon as i 
léra nisso yondo." 

RANTA 

An mir taite lérie i Hristo leryane ve. Etta tara 
tulce, ar áva lave inden náve hépine nu yanta 
mólo. 

Yé! Inye, Paulo, nyára len i qui nalde 
oscírine, Hristo ua nauva athea len. Ente, vettan 
ata ilquenen ye ná oscírina i samis i rohta 
hepiéva i quanda thanye. Nalde thance Hristollo, 
elde i nevir náve cárine faile i thanyenen; et i 
Erulissello alantielde. An elme fairenen yétar 
ompa i failienna saviénen pa ya samilme estel. An 
Hristo Yésusse oscirie ar úoscirie véla uar 
pole care aiqua, mal savie melmenen pole. 

Nornelde mai. Mana pustane le hiliello i nanwie 
en? Ualde sie thahtaine lo ye yalle le. Pitya 
pulmaxe pulta i quanda luppo. 

Nanye tanca pa elde i nar i Herusse i ualde sanuva 
mi hyana lé, mal sé ye tyára hrangie len coluva 
námierya, lá címala man náse. Ar pa ní, 
hánor, qui en nyardean oscirie, mana i casta 
roitien ni? Tá i auquérala nat i tarweo anaie 
carna lusta. Merin i té i valtar le ciruvar oa i 
quanda nat! 

An anelde yáline mir lérie, hánor; eryave áva 
yuhta lérie sina antien ecie i hráven, mal 
melmenen na móli quén i exen. An i quanda 
thanyeo nonwe ná er quetiesse: "Mela armarolya ve 
imle." Mal qui nacilde ar ammatir quén i exe, 
cima i ualde nar nancárine quén lo i exe! 

Mal quetin: Á vanta fairenen, ar laume hilyuvalde 
i hráveo íre! An i hráve tare i fairenna 
íreryasse, ar i faire i hrávenna; an natte 
cotye, er i exenna, pustien le cariello yar 
merilde. Mal qui nalde tulyaine fairenen, ualde nu 
thanye.I hráveo cardar nar athcénine, ar nalte 
hrupuhtie, úpoicie, lehta lengie, cordontyerie, 
ngúle, cos, mahtie, uryala felme, rúthe, 
costier, thancier, ciltaine hereni, hrúcen, 
limpunquie, accasucier ar vávealtar. Pa nati sine 
nyarin len pa i raxe nóvo, ve yando nyarnen len 
yá: I carir taiti nati uar nauva aryoni i 
araniéno Eruo. 

Mal i faireo yáve ná melme, alasse, raine, 
cóle, lisse, márie, savie, moicie, immoturie. 
Ana taiti nati ua ea thanye. Ente, i nar Hristo 
Yésuo atarwestie i hráve as maileryar ar 
íreryar. 

Qui samilve coivie fairenen, yando alve vanta i 
fairenen. Ávalve cesta cumna alcar, valtala quén 
i exe, arwe hrúceno quén i exenna. 

RANTA 

Hánor, qui quén care sina hya tana loima, á 
tana sen i téra malle mi moica lé, elde i nar i 
faireo, íre ilquen mici le tire inse, hya cé 
yando elde nauvar úthahtaine. Cola quén i exeo 
cólar, ar sie á hilya i Hristo thanye. An qui 
quén sana i náse valda íre náse munta, nyaris 
huru insen. Mal nai ilquen cethe véra molierya, 
ar tá samuvas castarya alassen mi ta ya sé 
acárie, lá sestala inse as hyana quén. An 
ilquen coluva véra cólarya. 

Ente, nai ye pare i quetta lavuva yen peanta sen 
same ranta mi ilye máre nati. 

Áva ranya: Mo ua lerta quete yaiwe Erunna. An ya 
nér rere, ta yando cirihtuvas, an ye rere 
hráveryasse cirihtuva nancarie hráveryallo, mal 
ye rere i fairesse cirihtuva oira coivie i 
fairello. Etta ávalve na lumbe ar pusta care ya 
mára ná, an íre i lúme tuluva, cirihtuvalme 
qui ualve yerya. 

Nanwave, íre samilve ecie, nai caruvalve márie 
ilquenen, ar or ilqua in nar nosselva i saviesse. 

Ela i hoe tengwar yar etécien len véra 
mányanen! 

I merir mauya le náve oscírine nar i merir care 
i hráve vanima, mérala uthe roitie i Hristo 
tarwenen. An i nar oscírine, té uar hepe i 
thanye, mal merilte i yando elde nauvar oscírine, 
samieltan casta laitien inte pa hrávelda. Nai 
inye ua oi laituva imne, hequa i tarwenen Yésus 
Hristo, yenen i mar anaie atarwestaina inyen, ar 
inye i marden. An ya ná valda ua oscirie hya 
úoscirie, mal náve vinya onna. 

Illi i merir vanta sina thanyenen lengiéva, tien 
na raine ar lisse, ar Israélo Ainon. 

Ho sí nai úquen tyaruva nin urdie, an cólan 
hroanyasse i tanwar Yésus Hristova. 

Nai Herulva Yésus Hristo lisse euva as fairelda, 
hánor. Násie! 

Paulo Tecetta i Efeseannar 

RANTA 

Paulo, Yésus Hristo apostel Eruo indómenen, i 
airinnar i ear Efesusse, voronde mi Hristo Yésus: 
Nai samuvalde lisse ar raine ho Eru Atarelva ar i 
Heru Yésus Hristo.Aistana na Eru, Yésus Hristo 
Herulvo Atar, ye vi-aistie ilya aistiénen i 
faireo mí meneldie nómi Hristosse, ve vi-cilles 
sesse nó i mar náne tulcaina, návelvan airi ar 
ú mordo epe sé melmesse. An nóvo vi-santes 
náven cámine ló Yésus Hristo ve yondoryar, ve 
sannes mai indómeryanen, mir laitale alcarinqua 
lisseryava ya antanes ven Meldaryanen. Sénen 
samilve i nanwere serceryanen: i apsenie 
úcarilvaiva, lisseryo larnen. 

Vi-tyarnes same úve ilya sailiéva ar handeva, 
cárala sinwa ven indómeryo fóle, mára nirmeryo 
cilmenen: tulcie pano ya carumnes anwa íre i lú 
náne manwa, hostien uo ilye nati i Hristosse ; i 
nati menelde ar i nati cemende ; sénen. Sesse 
anelve yando tulcaine ve aryoni, návelvanen nóvo 
sátine i mehtenen yeo mole ilqua indómeryo 
cilmenen, návelvan laitale alcareryava, elve i 
nóvo sámer estel i Hristosse. Mal yando elde 
sámer estel sesse apa hlasselde i quetta 
nanwiéva, i evandilyon rehtieldo. Sénen, apa 
sávelde, anelde yando lihtaine vandaryo Aire 
Feanen, ya ná tanwa rantalvo ve aryoni, ve 
nanwere véra lieryan, alcarinqua laitaleryan. 

Etta yando inye ; pan ahlárien pa savielda mí 
Heru Yésus ar melmelda ilye i airiva ; ua pusta 
anta hantale pa le íre enyalin le hyamienyassen, 
arcala i Yésus Hristo Herulvo Aino antuva len 
faire sailiéva ar apantiéva samieldan istya pa 
se, endaldo hendu nála calyaine, istieldan mana i 
estel ná yan yalles le ; mana i alcarinqua lar 
ná ya asáties i airin i nauvar aryoni san, ar 
mana túreryo úvea túrie ná, elven i savir ; i 
moliénen taura túreryo, yanen móles i Hristosse 
íre se-ortanes et qualinillon ar tyarne se hame 
ara formarya i meneldie nómessen, haira or ilya 
turie ar túre ar hére ar ilya esse estaina, lá 
sina randasse erinqua, mal yando mí túlala. Ar 
ilqua panyanes nu talyat, ar carneses i cas ilye 
nation i ocomben, ya ná hroarya, i quantie yeo 
quate ilqua ilye natissen. 

RANTA 

Ar elde Eru carne coirie ómu anelde qualini mi 
ongweldar ar úcareldar, yassen vantanelde yá, 
randa sino lénen, i lé i turo ye same túre or i 
vilya, i faire ya sí mole i yondossen 
canwaraciéno. Mici té yando elve yá lenganer 
hrávelvo milminen, cárala i hráveo íri ar 
sanwi, ar nassenen anelve rútheo híni, ve náner 
yando i exi. Mal Eru, nála alya mi oravie, túra 
melmeryanen yanen méles vi, vi-carne coirie as i 
Hristo, yando íre anelve qualini ongwelissen. 
Lissenen anaielde rehtaine, ar vi-ortanes uo ar 
láver ven mare uo i meneldie nómessen, mi Hristo 
Yésus. Sie, i túlala randassen, lisseryo lahtala 
lar nauva tanaina i lénen yanen anaies nilda ven 
mi Hristo Yésus. 

An lisseryanen anaielde rehtaine, saviénen, ar ta 
ua martane eldenen; i anna ná Eruo, uas 
cardainen, pustien aiquen laitiello inse. An nalve 
senya tamna ar náner ontaine mi Hristo Yésus 
máre cardain, yar Eru manwane nóvo, vantielvan 
mi tai. 

Etta enyala i yá anelde queni i nórion pa i 
hráve. Anelde estaine Úoscirie lo ta ya ná 
estaina Oscirie, carna i hrávesse mainen. An 
anelde mi yana lúme ú Hristo, ettelie nossen 
Israélo ar ettelear i vérin i vandava, ar ualde 
sáme estel ar náner ú Eruo i mardesse. Mal sí, 
mi Yésus Hristo, elde i yá náner haire nar sí 
talaine hari, i Hristo sercenen. 

An sé rainelva ná, sé ye carne yúyo er ar 
nancarne i enya ramba imbe tu. I cotya sóma 
hráveryanen nampes oa, i thanye axanion mi 
canwali, carien insesse i lie atta mir vinya atan 
er, cariénen raine ; carien yúyo ú costo as Eru 
mi hroa er i tarwenen; an nacantes i cotya sóma 
insenen. Ar túles ar carne i evandilyon raineva 
sinwa len i náner haire, ar raine in nar hari, an 
ter sé engwe, yúyo lie, lertat tule hare, mi 
faire er, i Atarenna. 

Etta ualde ambe ettelear ar queni i marir nóresse 
lá véralda, mal nalde asambaror as i airi ar 
marir coasse Eruva, ar anaielde carastaina ama i 
talmasse i apostelíva ar i Erutercánoiva, íre 
Hristo Yésus inse i ondo i vinco ná. Mi sé i 
quanda ataque ná panyaina uo ar ale mir aire 
corda i Herun. Mi sé yando elde nar carastaine 
ama uo mir nóme yasse Eru maruva fairenen. 

RANTA 

Etta yando inye, Paulo, ye Yésus Hriston mandosse 
ná rá elden i nar i nórion ... ; qui é 
ahlárielde pa i ortírie i Erulisseva ya náne 
nin antaina márieldan, manen apantiénen i fóle 
náne nyárina nin, ve tencen thintave nóvo. Sie 
ece len, cendala tecettanya, hanya i tercen ya 
samin i fóleva i Hristo. Yane nónaressen fóle 
sina úne carna sinwa i atanyondoin ve sí 
fairenen anaies carna sinwa airi apostelyain ar 
tercánoryain: manen queni i nórion nauvar aryoni 
ar hroarantar ar samuvar ranta aselme i vando, mi 
Yésus Hristo, i evandilyonnen. Anaien carna núro 
evandilyon sinan i lissenen Eruo, ya anaie antaina 
nin túreryanen mólala nisse. 

Inyen, nér pitya lá i ampitya ilye i airion, 
lisse sina náne antaina, carienyan sinwa i nórin 
i evandilyon pa i lar han lesta i Hristova, ar 
tanien manen Eru care anwa i fóle ya oiollo anaie 
nurtaina Erusse ye ontane ilye nati, sí carien 
sinwa, ter i ocombe, in túrar ar samir hére 
meneldie nómessen Eruo lincantea sailie, i oira 
mehtenen ya carnes mí Hristo, Yésus Herulva. 
Sénen samilve verie ar lertar tule hare ú 
ruciéno, savielvanen sesse. Etta arcan: Áva 
quere inde mehteldallo sine thangienyainen rá 
elden, yar nar alcar len. Sina castanen lantan 
occanyanta epe i Atar, lo ye ilya nosse mi menel 
cemenye ná estaina. Sie, et laryallo polis anta 
len faireryanen náve cárine taure melehtenen 
mitya ataneldasse, tyarien i Hristo mare 
indoldasse savieldanen, melmesse arwe thunduo ar 
talmo, ecien len hanya, as i airi, i landie ar 
andie ar tárie ar núrie, ar istieldan i Hristo 
melme ya lahta istya, náveldan quátine Eruo 
quantiénen. 

Yen pole care ambela ilqua ya arcalve hya sanalve, 
túreryanen ya mole vesse, sen na i alcar i 
ocombenen ar Hristo Yésunen mi ilye nónari 
tennoio ar oi! Násie. 

RANTA 

Etta inye, ye ea mandosse castanen i Heruo, arca 
lello: Á vanta mi lé valda i yaliéno yanen 
anelde yáline, arwe quanda naldiéno sámo ar 
milya léo, perpérala quén i exe melmenen, holmo 
návala hepe i erie i faireo nútenen raineva. 

Ear er hroa ar er faire, ve anelde yáline i er 
estelde yalieldo, er Heru, er savie, er tumyale, 
er Aino ar Atar illion, ye ea or illi ar ter illi 
ar mi illi. 

Mal ilya erya quenen mici vi i lisse anaie 
antaina, i lestanen yanen i Hristo anna etsátina 
ná. Etta quetis: "Íre lendes ama tárienna 
tulyanes oa queneli mandosse; antanes annali 
atanin." Mana i quettar "lendes ama" tear, qui lá 
i yando lendes undu i ambe núre ménannar, ta 
ná, cemenna? Ye lende undu ná yando ye lende ama 
or ilye menelinnar, antieryan quantie ilye natin. 

Ar antanes queneli ve apostelli, queneli ve 
Erutercánoli, queneli quetien i evandilyon, 
queneli ve mavalli ar peantalli. Sie manwanes i 
airi molieltan ve núror, carastien ama i Hristo 
hroa, tenna illi mici vi nauvar er savielvanen ar 
istielvanen i Eruion ; návelvan ilvana atan, 
samielvan i quanda táriéno i quantiéno 
Hristova. 

Sie ualve nauva lapsi ambe, hátine ama ar undu 
falmalínen ar cóline sir ar tar ilya súrinen 
peantiéva, atanion fintalínen, i curunen 
autiesse loimava. Mal quétala i nanwie, nai 
aluvalve ama melmenen mi ilye nati mir ye i cas 
ná: Hristo, et yello i quanda hroa ná panyaina 
uo ar carna er, ilya lequet napánala molierya i 
lestanen ilya erya ranto. Sie i hroa tyarixe ale, 
carastala insa melmesse. 

Nat sina etta quetin ar vettan len i Herusse: Áva 
vanta ambe ve i nóri yando vantar luste 
sámaltainen, handelta nála morniesse, ettelear i 
coivien Eruo, i úhandenen ya ea tesse ilaica 
endaltanen. Apa tuntierya máriéva ar ulcuva 
firne, antaneltexer lehta lengien, molien ilya 
nostaleo úpoicie milciesse. 

Mal sie elde uar apárie pa i Hristo, qui é 
hlasseldes ar náner peantaine lo sé, ve nanwa 
ná Yésusse: Á panya oa ya hilya vanwa 
lengieldo, i yára atan hastaina thahtala 
írelínen, náveldan envinyante i fairesse 
sámaldo ar panieldan indesse i vinya atan ye 
náne ontaina Eruo indómenen, i nanwiéno 
failiesse ar airesse. 

Etta, sí íre apánielde oa huru, queta nanwie, 
ilquen mici le as armarorya, an nalve ilquen i 
exeo hroarantar. Na rúthie, ananta áva úcare; 
áva lave Anaren núta rútheldanna. Ente, áva 
anta i Araucon nóme. Mauya i pilun pusta pile, 
mal nai moluvas máryanten cárala ya mára ná, 
lávala sen same nat etsatien in nar mauresse. 

Áva lave thaura quettan tule et antoldallo, mal 
queta ilya quetie ya mára ná carastien ama, ve i 
maure ná, antien lisse in lastar. Ente, áva 
tyare nyére Eruo aire fean, yanen anaielde 
lihtaine i auren nanwereva. 

Nai ilya sárie ar rúthe ar orme ar yamie ar 
naiquetie nauvar mapaine oa lello, as ilya ulco. 
Mal na méle quén i exen, arwe ofelmeo, apsénala 
quén i exen ve Eru mi Hristo apsenne len. 

RANTA 

Etta, na ve Eru, ve méline híni, ar á vanta 
melmesse, ve yando i Hristo méle le ar antane 
inse rá len, ve anna ar yanca Erun, níthima 
olmen. 

Nai ilya nostaleo hrupuhtie ar úpoicie, hya 
milcie, ua nauva estaina mici le, ve mára airin 
ná. Sie yando pa núra lengie ar auca quetie hya 
váre tuncinyarnar, yar uar mára haime; arya ná 
antie hantale. An nat sina istalde: Hanyalde i 
hrupuhtala hya úpoica hya milca quén ; ya tea i 
tyeris cordoni ; ua nauva aryon i Hristo ar Eruo 
araniéno. 

Áva lave aiquenen tyare le ranya luste 
quettainen, an sine natainen Eruo rúthe túla 
innar uar canwacimye. Etta áva same ranta aselte. 
An yá anelde mornie, mal sí nalde cala, i 
Herusse. Á vanta ve híni calo, an i calo yáve 
ná ilya nostaleo márie ar failie ar nanwie. Á 
cesta mana mára ná i Herun, ar áva same ranta i 
yávelóre cardassen morniéno; carilde arya 
naityala tai. An yar martar tainen ná naityale 
yando nyare. Mal i nati naityaine nar apantaine i 
calanen, an ilqua ya ná apantaina, cala ná. Etta 
quetis: "Na coiva, elye ye húma, ar á orta 
qualinillon, ar i Hristo caluva lyenna." Etta tira 
harive i manen vantalde ua ve alasailar, mal ve 
sailar, mancala inden i mára lú, an i auri nar 
ulce. Etta áva na úhande, mal á tunta mana i 
Heruo indóme ná. Ente, áva quate inde limpenen, 
ya tyare immoturie auta, mal na quátine fairenen, 
quétala indenna airelírínen ar laitalínen Erun 
ar fairelírínen, lindala ar cárala líri 
endaldasse i Herun, Herulva Yésus Hristo essenen 
hantala illume pa ilye nati, Eru i Ataren. 

Á panya inde nu quén i exe, ruciesse Yésus 
Hristollo. Mauya i verin panya inte nu verultar, 
ve panyaltexer nu i Heru, an veru ná veriryo cas 
ve yando i Hristo ná cas i ocombeo, sé nála ye 
rehta hroarya. Mal tambe i ocombe panya insa nu i 
Hristo, síve nai i nissi caruvar verultain 
ilquasse. A veruvi, mela verildar, ve i Hristo 
yando méle i ocombe ar antane inse san, 
airitieryan sa, poitala sa i sovallenen nenwa i 
quettanen, panieryan i ocombe epe inse alcarinqua, 
ú mordo hya helmunque hya aiqua ve ta, mal 
náveryan aire ar ú vaxeo. 

Sie yando i veruion rohta ná melie i nissi ve 
vére hroaltar. Ye mele verirya mele inse, an 
úquen oi téve véra hráverya, mal antas san 
matso ar ná mára san, ve i Hristo yando care i 
ocomben, an nalve rantali hroaryo. "Etta nér 
hehtuva atarya ar amillerya, ar himyuvas 
veriryanna, ar i atta nauvat hráve er." Fóle 
sina túra ná ; inye quéta pa Hristo yo i 
ocombe. Mal mauya yando ilquenen mici le mele 
verirya ve melis inse, ar mauya i verin same áya 
veruryan. 

RANTA 

Híni, na canwacimye nostaruldant i Herusse, an ta 
faila ná. "Á anta alcar atarelyan ar amillelyan" 
; ta ná i minya axan ya same vanda: "návelyan 
herenya ar samieldan anda coivie cemende". Ar 
elde, atari, áva tyare nyére hínaldain, mal 
áte orta mí Heruo paimesta ar peantie. 

A móli, na canwacimye in nar heruldar i 
hrávesse, mí rucie yo palie, et quanda endallo, 
ve i Hriston ; lá ve hendunúror, ve qui fastien 
atani, mal ve Hristo móli, cárala Eruo indóme 
holmo. Na móli i molir mérala sámanen, ve i 
Herun ar lá atanin, an istalde i ilquen, qui 
caris aiqua mára, nancamuva carda sina i Herullo, 
lá címala qui náse mól hya léra. Ar a heruvi, 
cara i imye nati tien. Á pusta quete lurwi, an 
istalde i elde ar té véla samir Heru menelde, ar 
sé ua cime cendeler. 

Teldave, na taure i Herusse ar i melehtesse 
poldoreryo. Á panya indesse i varyala sorosta 
Eruo, tarieltan i Arauco fintelennar. An elve 
mahtar, lá sercenna ar hrávenna, mal i 
hérennar, i túrennar, i mardoturinnar mornie 
sinasse, i olce fairetúrennar menelde. Etta á 
orta i varyala sorosta Eruo, polieldan tare i 
ngottonna i ulca auresse. Tá, téliéla ilqua, 
taruvalde. 

Etta tara tancave, apa nutie i nanwie os othweldar 
ve quilta, ar arwe i ambasseo failiéva, ar 
nótine os taluldat i manwaina sómanen ya i 
evandilyon raineva anta. Or ilqua á mapa i turma 
saviéva, yanen poluvalde luhtya ilye i Olco 
uryala pilindi, ar á mapa i carma rehtiéva ar i 
macil faireva, ya Eruo quetta ná, íre illume 
hyamilde fairesse ilya hyamiénen ar arcandenen. 
Tana mehten na coive ilya voronwiénen ar 
arcandenen rá ilye i airin, ; yando rá inyen, 
camienyan quettar íre pantan antonya, lávala nin 
veriénen care sinwa i evandilyono fóle, yan 
nanye ráquen mi naxali ; quetienyan sa veryave, 
ve mauya nin quete. 

Lavien yando elden ista ninye nattor, manen 
cáran, Ticico ; melda háno ar voronda núro i 
Herusse ; caruva ilqua sinwa len. Mentanenyes 
lenna sina mehten, istieldan nattolmar ar 
tiutieryan endalda. 

Nai i hánor samuvar raine ar melme ho Eru i Atar 
ar i Heru Yésus Hristo! Nai i lisse euva as illi 
i melir Herulva Yésus Hristo ilfirin melmenen! 

Paulo tecetta i Filippiannar 

RANTA 

Paulo ar Timotheo, Yésus Hristo móli, ilye i 
airin Yésus Hristosse i ear Filippisse, ar 
ortirindoin ar ocombenúroin: Nai samuvalde lisse 
ar raine ho Eru Atarelva ar i Heru Yésus Hristo. 

Antan hantale Ainonyan quiquie enyalin le. Illume, 
mi ilya arcandenya illin mici le, carin arcande mi 
alasse i rantanen ya samilde mi carie i evandinyon 
sinwa, i minya aurello tenna lú sina. An nanye 
tanca pa nat sina, i sé ye yestane mára molie 
lesse yando telyuva sa, tenna Yésus Hristo aure. 
Carin mai saniénen sie pa le illi, pan samin le 
endanyasse, elde i illi samir ranta mí lisse 
asinye ; naxanyainen, ar véla i variénen ar 
tulciénen i evandilyonwa. 

An Eru astarmonya ná i milyan le illi, Yésus 
Hristo endanen. Ar nat sinan hyáman: i melmelda 
en nauva ambe ar ambe úvea, istyanen ar laicenen, 
lávala len tyasta i valdie nati, náveldan ú 
vaxeo ar lá tyárala exi lanta, tenna i Hristo 
aure. Nauvalde quátine faila yávenen, ya ea 
Yésus Hristonen, i alcaren ar laitalen Eruva. 

Sí merin i istalde, hánor, i sómanya atyárie i 
evandilyon lelya ompa ambe lá pusta sa, ar sie 
naxanyar anaier cárine sinwe mi Hristo i quanda 
artan ar ilye i exin. Ente, i amarimbar i hánoron 
i Herusse, i acámier huore naxanyainen, ambe 
yondave veryar quete i quetta ú caureo. 

É ear queneli i carir Hristo sinwa et hrúcenello 
ar costiello, mal exeli yando holmo. Té carir i 
Hristo sinwa et melmello, an istalte i anaien 
panyaina sisse varien i evandilyon. Mal i exi 
carir sa pan merilte i cos, lá poice castainen, 
an intyalte i tyaruvalte thangie nin naxanyassen. 
Tá mana? ; hequa i mi ilya lé, as nurtaine 
sanwali hya mi nanwie, i Hristo ná carna sinwa, 
ar etta nanye valima. É nauvan valima ata, an 
istan i sie ngetuvan rehtie, arcandeldanen ar 
camiénen i faire Yésus Hristo, ve maivoinenya ar 
estelinya i nauvan nucumna muntasse, mal ilya 
veriesse i Hristo nauva laitana hroanyanen ; tambe 
illume yá, síve yando sí, coiviesse hya 
qualmesse. 

An inyen coivie ná Hristo, ar qualie, came amba. 
Mal qui lemie coiviesse tea i polin care molie ya 
cole yáve, uan ista mana ciluvan. Nanye túcina 
imbe i atta: Merin auta silo ar náve as Hristo, 
an ta nauva ita arya. 

Ono ea ambe túra maure i lemyuvan i hrávesse, 
márieldan. Ar nála tanca pa si, istan i lemyuvan 
ar termaruvan as le illi, menieldan ompa ar i 
samieldan i alasse ya i savie anta. Sie ecuva len 
laita inde Hristo Yésusse mi úvea lé ; pa ní, 
návenyanen aselde ata. 

Eryave á lenga mi lé valda i evandilyono pa i 
Hristo! Sie, lá címala qui tulin velien le hya 
qui nanye oa, ecuva nin hlare pa sómalda, i 
tarilde tance mi faire er, mahtala quén ara quén 
i savien i evandilyono, muntasse ruhtaine lo i 
tarir lenna. Ta ná tien tanwa nancariéno, mal 
len, rehtiéno. Yando tanwa sina tule Erullo. An 
lenna náne antaina, rá Hriston, lá eryave save 
sesse, mal yando perpere rá sen. An samilde i 
imya ohta ya cennelde i inye sáme, ar ve sí 
hláralde i en samin. 

RANTA 

Etta, qui ea hortie Hristosse, qui ea tiutale 
melmeo, qui ea etsatie faireva, qui ear oravie ar 
ofelme, cara alassenya quanta návenen er sámo, 
arwe i imya melmeo, nála er mi fea, arwe i imye 
sanwi, cárala munta meriénen cos hya cumna 
alcar, mal nalda sámanen nótala quén i exe ambe 
túra lá elde, címala lá vére nattoldar 
erinque, mal yando i exion nattor. 

Sama i imya sáma ya yando enge mi Hristo Yésus! 
Sé, nála Eruo cantasse, ua nonte náve ve Eru 
nat ya mapumnes. Úsie, carnes inse lusta ar nampe 
mólo canta ar náne carna ve atani. Ar íre 
hirnes inse atano cantasse, nucumnes inse ar náne 
canwacimya tenna qualme, é qualme i tarwesse. 

Etta Eru yando carne se arata ar antane sen i esse 
or ilye essi, tyarien cúna ilya occa, ion ear 
menelde ar ion ear cemende ar ion ear nu talan, ar 
tyarien ilya lamba quete pantave i Yésus Hristo 
ná Heru, Eru i Ataro alcaren. 

Sie, meldanyar, tambe illume anaielde canwacimye, 
lá eryave íre engen tasse mal sí ita ambe íre 
nanye oa, síve mola rehtieldan mi caure ar palie, 
an Eru ná ye mole lesse ve sanas mai, tyárala le 
mere ar mole véla. Cara ilqua ú nurrion ar 
costiéron, náveldan ú mordo ar poice, Eruo 
híni imíca i quarce ar rícine queni lúmeldo. 
Mici té caltalde ve calacolindor i mardesse, 
hépala i quetta coiviéva. Etta laituvanyexe 
Hristo auresse, i uan onórie muntan hya omótien 
muntan. 

Mal yando qui nanye etulyaina i yancanna ar 
savieldo núromolienna, nanye valima ar samin 
alasse as illi mici le. Mí imya lé, na valime ar 
sama alasse óni, yando elde! 

An samin i estel i Heru Yésunen i rato mentuvan 
Timotheo lenna; sie yando inye samuva i alasse 
istiéva i nati yar apir le. An uan same exe arwa 
i imya óreo, quén ye holmo tiruva nattoldar. An 
ilye i exi cestar vére nattoltar, lá tai Yésus 
Hristova. Mal istalde manen tannes voronwerya ; i 
ve hína as atar móles óni i evandilyonen. Etta 
samin i estel i nér sina mentuvan, ve rato ve 
ecénien manen nattonyar tarir. É nanye tanca i 
Herusse i yando inye rato tuluva. 

Mal savin i ea maure i mentan lenna Epafrolíto, 
hánonya ye mole ar mahta asinye, mal lenya 
mentaina nér ar núro maurenyan. An milyas vele 
le illi, ar asámies nyére pan hlasselde i anes 
hlaiwa. An é anes hlaiwa, hare qualmenna, mal Eru 
oráve sesse, é lá sesse erinqua, mal yando 
inyesse, lá mérala i samumnen nyére nyéresse. 
Etta mentanyes ta ambe rato, velieldan se ar 
samieldan alasse, ar sie inye samuva mis nyére. 
Etta áse came i Herusse, mi ilya alasse, ar lava 
taiti nerin náve mirwe len, an castanen i Heruo 
moliéno túles hare qualmenna, panyala cuilerya 
raxesse carien i núromolie ya elde náner hampe 
antiello nin. 

RANTA 

Teldave, hánonyar: Sama alasse mí Heru! Tece len 
i imye nati ua urda nin, mal len nás varnasse. 

Tira inde pa i huor, tira inde pa i molir ulco, 
tira inde pa i cirir i hráve! An elve i nanwa 
oscirie nar, i Eruo Fairenen nar núror ar laitar 
inwe Yésus Hristonen, lá sávala i samilve 
varnasselva i hrávenen, ómu inye é same castali 
savien i samin varnasse yando i hrávenen. 

Qui aiquen save i samis varnasse mí hráve, inye 
same amba: Oscirna i toltea auresse, nóna mir 
Israel, Venyamíno nosseo, Heverya Heveryalion, pa 
i thanye: Farisa, pa uryala savie: roitala i 
ocombe, pa i failie ya ná thanyenen: quén ye 
ilvana né. Mal i nati yar náner nin ngetie, tai 
onótien ve ungetie, castanen i Hristo. Ono é 
notin ilye nati ve úngetie, i arata mirwiénen i 
istyo pa Yésus Hristo Herunya. Castaryanen yando 
alávien ilye natin náve vanwe nin, ar sanan pa 
tai ve auhantar, ngetienyan Hristo ar náven 
hírina sesse, lá véra failienyanen, ta ya tule 
i thanyenen, mal yanen ea saviénen Hristosse, i 
failie ya tule Erullo i saviénen, istienyan sé 
ar enortieryo melehte ar same ranta 
perperieryaron, nála cátina qualmeryanen, ; 
cenien qui ea lé yanen ece nin rahta i enortienna 
qualinillon. 

Lá i acámienyes yando sí, hya i yando sí 
anaien carna ilvana ; mal roitean cenien qui polin 
mapa ta yan nanye yando mapaina lo Hristo Yésus. 
Hánor, uan save pa imne i sí amápienyes, mal er 
nat carin: Panyala et sámanyallo yar caitar ca ni 
ar rahtala yannar nar epe ni roitean i met, 
cestala i paityale ; Eruo yalie tarmenna Hristo 
Yésunen. Etta, elve i nar manwe, alve same natto 
sina sámasse; ar qui samilde hyana nat 
sanweldassen, Eru apantuva len yando natto sina. 
Ono apa tulie sie andave, alve vanta ompa i imya 
tiesse. 

Áni hilya tienyasse, hánor, ar cima i vantar mí 
lé hilyala i epemma ya samilde messe. An ear 
rimbali ; quenten pa te rimbave, mal sí quétan 
pa té arwa nyéreo ; i vantar ve ngottoli i 
tarweo i Hristo. 

Mettalta nauva nancarie ar ainolta cumbalta ná, 
ar alcarelta ná véra nucumnielta, an samilte 
sámalta i natissen cemende. Pa elve, nórelva ea 
menelde, yallo yando lertalve Rehton, i Heru 
Yésus Hristo, ye encaruva nalda hroalva náven ve 
alcarinqua hroarya, túreryanen yanen yando polis 
panya ilqua nu inse. 

RANTA 

Etta, hánonyar melde ar milyaine, alassenya ar 
ríenya ; sie tara tance i Herunen, meldar! 

Euoria hortan ar Sintíce hortan: Na er sámo, i 
Herusse! É arcan yando lyello, sarto ye mole 
asinye nu i yanwe, á manya tú yet omótiet 
asinye i evandilyonen, as Hlement ar yando i exi i 
molir asinye, ion essi ear Parmasse Coiviéva. 

Illume na valime i Herusse. Ata quetuvan: Na 
valime! Lava moicieldan náve sinwa ilye atanin. I 
Heru hare ná. 

Lava muntan tarasta le, mal ilquasse, hyamiénen 
ar arciénen as hantale, cara arcandeldar sinwe 
Erun, ar Eruo raine, ya lahta ilya sanwe, tiruva 
endalda ar sámalda Yésus Hristonen. 

Teldave, hánor: Ilye nati yar nanwe nar, ilye yar 
lunge nar, ilye yar faile nar, ilye yar poice nar, 
ilye yar írime nar, ilye pa yar mo quete mai, 
ilya márie ar ilqua nála valda laitaleo ; á 
sana pa tai! Yar parnelde ar camnelde ar hlasselde 
ar cennelde inyenen, tai cara, ar i Aino raineva 
euva aselde. 

Ente, samin túra alasse mí Heru i sí i mettasse 
eceutielde sanielda pa ni, yen é antanelde sanwe, 
mal enge munta ya pollelde care. 

Lá i quétan pa penie, an apárien lave yain 
samin farya nin. É istan manen perpere penie, é 
istan manen same úve. Mi ilqua ar ilye sómar 
apárien i fóle ; manen náve quanta ar manen 
náve maita véla, manen same úve ar manen 
perpere penie. Ilye natin samin poldore, yenen 
anta nin antoryame. 

Ananta carnelde mai samiénen ranta asinye 
thangienyasse. É istalde, Filippiar, i íre i 
evandilyon minyave túle lenna ; íre oanten 
Maceroniallo ; ua enge erya ocombe ya sáme ranta 
asinye pa antie ar camie, hequa elde erinque. An 
yando thessalonicasse, er lú ar lú atta véla, 
mentanelde ninna maurenyan. Lá i cestean i anna, 
mal é cestean i yáve ya nauva nótina elden. 

Mal samin ilqua ar same úve. Anaien quátina apa 
camnen ho Epafrolíto i nati lello, níthima olme, 
írima yanca, mára Erun. Ar Ainonya quatuva ilya 
maurelda laryanen alcaresse, Yésus Hristonen. 
Ainolvan ar Atarelvan na i alcar tennoio ar oi! 
Násie. 

Á suila ilya aire mi Yésus Hristo. I hánor i 
ear asinye suilar le. Ilye i airi, mal or illi i 
ear i coasse i Ingaranwa, suilar le! 

Nai i Heru Yésus Hristo lisse euva as fairelda! 

Paulo Tecetta i Colosseannar 

RANTA 

Paulo, Yésus Hristo apostel Eruo indómenen, ar 
Timotheo i háno, i airi ar voronde hánonnar 
Hristosse i ear mi Colosse: Lisse len, ar raine 
Eru Atarelvallo. 

Antalme illume hantale Erun, Yésus Hristo Herulvo 
Atar, lan hyámalme pa le. An ahlárielme pa 
savielda mi Hristo Yésus ar pa i melme ya samilde 
ilye i airiva, i estelden ya anaie sátina len 
menelde. Pa ta ahlárielde nóvo, i nanwa 
quettanen i evandilyono ya ea mici le. Tambe colis 
yáve ar ale i quenda mardesse, síve yando mici 
lé, i aurello ya lastanelde ar sinter Eruo lisse 
nanwiesse. Ta ná ya apárielde ho Epafras, melda 
mól aselme, ye rá len voronda núro Hriston ná. 
Yando tannes men melmelda, fairenen. 

Etta yando elme, i aurello yasse hlasselme sa, uar 
upustie hyame ar arca len i nauvalde quátine 
istyanen indómeryo mi ilya sailie ar hande i 
faireo, vantien valdave epe i Heru, antala sen 
ilvana alasse íre colilde yáve ar alir mí istya 
Eruo, ilya túrenen nála cárine taure, alcareryo 
melehtenen. Sie ngetuvalde ilya voronwe ar cóle, 
as alasse, antala hantale i Ataren ye carne le 
valde camien masselda i calo ya i airi haryuvar. 

Etelehtanes vi et i túrello i morniéva ar talle 
vi olla mir i aranie melda Yondoryo, yenen samilve 
nanwerelva, i apsenie úcarelvaiva. Náse i 
úcénima Aino emma, i minnóna ilya ontiéno, an 
sénen ilye nati náner ontaine menelde ar 
cemende, i cénimar ar i úcénimar, lá címala 
qui nalte mahalmali hya héreli hya turiéli hya 
túreli. Ilqua ter sé ar sén anaie ontaina, ar 
sé ea nó ilye nati, ar ilye nati sénen náner 
tyárine ea, ar sé ná cas hroaryo: i ocombe. 
Náse i yesta, i minnóna qualinallon, náveryan 
mi ilye nati i minya. An Eru sanne mai pa tyarie i 
quanda quantie mare sesse, ar ter sé erta ilye 
nati as inse, apa carie raine i sercenen tarweryo, 
i nati cemende ar i nati menelde véla. 

Yando as elde, i náner mi lú ettelear ar cotya 
sámo olce cardaldainen, sí acáries raine i 
hroaryanen hráveva, qualiénen, panien le airi ar 
ilvane ar han ulquetie epe inse ; qui é 
termarilde i saviesse, tulcaine i talmasse ar 
voronde, ar lá nála tyárine hehta i estel i 
evandilyono ya hlasselde, ta ya anaie carna sinwa 
i quanda ontiesse nu menel. Evandilyon sinan inye, 
Paulo, náne carna núro. 

Sí hirin alasse perperielmassen pa elde, ar inye 
quáta ya pénina ná i perperiéron i Hristo 
hrávenyanen, rá hroaryan, ya i ocombe ná. San 
inye náne carna núro i hérenen Erullo ya náne 
nin antaina márieldan, carien nanwa Eruo quetta, 
i fóle ya náne nurtaina ho i vanwe randar ar 
nónari. Mal sí anaies apantaina airiryain, inen 
Eru emérie care sinwa imíca i nóri mana i 
alcarinque lari fóle sino nar. Ta ná Hristo 
lesse, i estel alcaro. Sé ná ye carilme sinwa, 
tánala ilya atanen i tie ar peantala ilya atanen 
ilya sailie, ettanielman ilya atan ilvana, 
Hristosse. Tan yando mótan, mahtala molieryanen 
ya mole nisse túrenen. 

RANTA 

An merin le ista manen tumna ná i mahtie ya samin 
rá elden ar i quenin Laoriceasse ar in uar 
ecénie cendelenya i hrávesse, tiutien endalta, 
náveltan ertaine melmesse ar camieltan i quanda 
lar quanta handeo, ar ngetieltan istya i fóleo 
Eruo: Hristo. Nurtaine sesse ear ilye i harmar 
sailiéva ar istyava. Nat sina quetin pustien 
aiquen tyariello le ranya sahtala quetiénen. An 
ómu nanye oa i hrávesse, nanye en aselde i 
fairesse, arwa alasseo ar yétala manen nalde 
partaine ar thande mi savielda Hristosse. 

Etta, pan acámielde Hristo Yésus i Heru, á 
vanta sesse, arwe thunduldar mi sé ar nála 
carastaine ama sesse, tulcaine i saviesse ; ve 
náne peantaina len, antala hantale úvesse. 

Na coive, pustien aiquen tuciello le oa i 
ingolénen ar i lusta hurulénen ya hilya i 
peantier cámine atanillon ; hilyala i mardo penye 
nati ar lá Hristo. An sesse i quanda valaina 
quantie mare hroasse. Sie nalde quátine sénen ye 
ná i cas ilya héreo ar túreo. Mi sé anelde 
yando oscírine osciriénen ya ua mainen hya mapa 
hráve oa i hroallo ; i osciriénen i Hristo. An 
anelde panyaine óse sapsasse i tumyalénen, ar 
sénen anelde yando ortaine ama óse, castanen 
savieldo ar i moliénen Eruo, ye se-ortane 
qualinallon. 

Ente, ómu anelde qualinar ongweldassen ar 
penieldasse oscirie hráveldasse, Eru le-carne 
coirie óse. Apsennes ven ilye ongwelvar ar 
aupsarne i tecie rohtava ya náne ana ve, ar 
amápies sa oa taciénen sa i tarwenna taxelínen. 
Carnes i héri ar i túri helde ar pantave ettanne 
tai yaiwen, apa sámes apairerya or tai i 
tarwesse. 

Etta nai úquen mici le namuva le pa matie ar 
sucie ar pa athar hya ceuran hya sendare, an nati 
sine nar leo i túlala nation, mal i anwa nat ná 
i Hristova. Áva lave aiquenen mapa oa ríelda 
apaireva ye same alasserya mi "naldie" ar tyerme 
valaiva. Sanweryar nar tácine i natissen yar 
ecénies mi maur, ar laitas inse ú casto, 
sámaryanen hráveva. Uas himya i cas, sé yello i 
quanda hroa ; hépina uo ar arwa tulcuryo 
oxaryainen ar núteryainen ; ale i aliénen ya Eru 
anta. 

Qui quallelde as Hristo i mardo penye natillon, 
manen ná i elde, ve qui en marilde i mardesse, 
lengar i canwainen: "Áva appa, áva tyave, áva 
pelta" ; pa nati yar nar martyaine nancarien 
návenen yuhtaine, i canwainen ar peantiainen 
atanion? Nati sine haryar ilce sailiéva mi tyerie 
ya queni icílier inten, ar mi "naldie" ar lengie 
i hroanna mi naraca lé, mal ualte athie pustien i 
hráveo íri návello quátine. 

RANTA 

Mal qui anelde ortaine as i Hristo, á cesta i 
artar, yassen i Hristo hára ara Eruo forma. Cima 
i artar, lá i nati cemende. An quallelde, ar 
coivielda anaie nurtaina as i Hristo, Erusse. Íre 
i Hristo, coivielva, nauva apantaina, tá yando 
elde nauvar apantaine óse alcaresse. 

Etta lava quale i hroarantain yar samilde cemende, 
pa hrupuhtie, úpoicie, yére, olca íre ar 
milcie, ya cordontyerie ná. Sine natinen Eruo 
rúthe tule i queninnar i racir canwaryar. Mi nati 
sine yando elde vantaner yá, íre tai quanter 
coivielda. Mal sí yando elde á panya oa ilqua: 
rúthe, aha, olcie, naiquetie, ar vára carpie et 
antoldallo. Áva hure quén i exen. Á panya oa i 
yára atan as carieryar, ar topa inde i vinya 
atannen, ye istyanen ná envinyanta i emmanen yeo 
ontane se. Sís ua ea Hellenya hya Yúra, oscirie 
hya úoscirie, ettelea quén, Scitha, mól, léra 
quén, mal ilqua ar mi illi Hristo ná. 

Etta, ve Eruo cílinar, airi ar melde, topa inde i 
felmínen ofelmeva, máriéva, nalda sámava, 
moiciéva, cóleva. Cola i exi ar apsena quén i 
exin, qui aiquen same nur exenna. Tambe i Heru 
apsenne elden, síve alde apsene, yando elde. Mal 
napaniesse ilye sine natin topa inde melmenen, ya 
ná ilvana núte imbi le. 

Ente, lava i Hristo rainen ture endaldasse, yanna 
anelde yáline mi hroa er, ar hantale alde anta! 
Lava i Hristo quettan mare lesse alyave. Ilya 
sailiesse á peanta quén i exen ar á tana quen i 
exen i tie airelindínen, lírínen laitaléva, 
fairelírínen mi lisse, lindala endaldasse Erun. 
Ar ilya nat ya oi carilde, quettanen hya cardanen, 
cara ilqua mí esse i Heru Yésuo, antala hantale 
Eru i Ataren ter sé. 

A nissi, á panya inde nu veruldar, ve vanima ná 
i Herusse. A neri, mela verildar ar áva na 
sárave rúthie téna. A híni, cima nostaruldato 
canwar mi ilqua, an ta mára ná i Herun. A atari, 
áva tyare hínaldain nyére, hya mapuvalde oa 
huorelta. A móli, cima mi ilqua i nirme ion nar 
heruldar i hrávenen, lá ve hendunúror, ve qui 
fastien atani, mal holmo, rúcala i Herullo. Aiqua 
ya carilde, mola quanda fealdanen, ve i Herun ar 
lá atanin. An istalde i camuvalde i Herullo 
paityalelda, i ranta ya haryuvalde ve aryoni. Na 
móli i Heru Yésun. An ye care úfailie nancamuva 
úfailierya, ar ua ea cimie cendeléva. 

RANTA 

A heruvi, á anta mólildain ya faila ar vanima 
ná, istala i yando elde samir Heru menelde. 

Na voronde hyamiesse, coive sasse hantalénen, mí 
imya lú hyámala yando elmen, arcala i Eru 
pantuva men fenna i Quetto, quetien i fóle pa 
Hristo, pa ya nanye yando naxalissen, apantienyan 
sa, ve mauya nin quete. 

Á lenga sailiénen in ear i ettesse, mápala i 
ecie. Lava quettalda illume same lisse, tyáverya 
antoryaina singenen, istieldan manen hanquetuvalde 
ilquenna. 

Ilye nattonyar nauvar cárine sinwe len lo 
Tíhico, melda hánonya ar voronda núro ar mól 
asinye i Herusse. Ementienyes lenna sina imya 
casta: istieldan yar apir mé, ar tiutieryan 
endalda. Óse mentan Onesimo, voronda ar melda 
hánonya, ye mici lello ná. Ilye i nattor sisse 
caruvatte sinwe len. 

Aristarco, ye ná mandosse óni, suila le. Sie 
carir Marco, Varnavasso rendo ; pa sé acámielde 
canwali: qui tulis lenna, áse came mai ; ar 
Yésus estaina Yusto, i nar i oscirnaron. 

Té erinque molir asinye Eruo aranien, ar anaielte 
nin tiutale. Epafras suila le, sé ye mici lello 
ná, mól Hristo Yésuo. Illume mahtas rá elden 
hyamieryassen, arcala i taruvalde ilvane ar tulce 
mí quanda indóme Eruo. É vettan sen i samis 
túra mótie elden ar in ear mi Laoricea ar 
Hierapolis. 

Lúcas, i melda nestando, suila le, ve care 
Lémas. Á suila i hánor Laoriceasse ar Nimfa ar 
i ocombe coaryasse. 

Ar íre tecetta sina anaie hentaina mici le, tyara 
i nauvas hentaina yando i ocomben Laoriceasse, ar 
ngeta i tecetta Laoriceallo, lávala yando elden 
henta sa. Ente, queta Arcipponna: "Hepa i 
núromolie ya camnel i Herusse, telien sa!" 

Sisse técan suilienya véra mányanen. Enyala 
naxanyar! Nai i Erulisse euva aselde. 

I Minya Tecetta thessaloniceannar 

RANTA 

Paulo ar Silvá no ar Timotheo i ocombenna 
thessalonicasse, mi Eru i Atar ar i Heru Yésus 
Hristo: Nai samuvalde lisse yo raine! 

Antalme illume hantale Erun íre enyalilme le 
hyamielmassen, oi enyálala lenya voronda molie ar 
mélala mótie ar voronwie mí estel ya samilde mi 
Herulva, Yésus Hristo, epe Ainolva ar Atarelva. 

An istalme, hánor méline lo Eru, manen nalde 
cíline, an mici elde i evandilyon ya tallelme 
úne quettalínen erinque, mal túles túrenen ar 
Aire Feanen ar carne le aqua tulce pa sa, tambe 
istalde manen lenganelme mici le márieldan. Ar 
hilyanelde tielmasse ar tiesse i Heruo, cámala i 
quetta nu naraca thangie, arwe alasseo Aire 
Feanen. Sie anelde cárine epemma illin i savir 
Maceroniasse ar Acaiasse. An lello i Heruo quetta 
anaie carna sinwa, lá Maceroniasse ar Acaiasse 
erinque, mal ilya nómenna savielda Erusse 
eteménie, ar sie ualme same maure quetiéva erya 
nat. An té inte nyárar manen minyave túlelme 
lenna, ar manen quernelde inde Erunna ho i 
cordoni, náven núror coirea ar nanwa Ainon, ar 
yétien ompa i tulienna menello Yondoryo, ye 
ortanes qualinallon: Yésus, ye vi-etelehta i 
túlala rúthello. 

RANTA 

An elde istar, hánor, manen tulielma lenna úne 
muntan. Mal apa perperie orme Filipisse, ve 
istalde, camnelme verie Erullo quetien lenna Eruo 
evandilyon, ómu urda mahtiénen. An i hortale ya 
antalme ua tule loimallo hya úpoiciello hya 
hurunen, mal tambe anaielme tyastaine lo Eru ar 
hírine valde camien i evandilyon mir hepielma, 
síve quetilme, lá cárala ya anta alasse atanin, 
mal Erun, ye tyasta endalma. 

An ve istalde, ualme oi equétie passe quettainen, 
hya nurtaina milca írenen: Eru astarindo ná! 
Ente, ualme ecestie alcar atanillon, lá eldello 
hya exellon, ómu ence men náve lunga cólo ve 
Hristo aposteli. 

Úsie, anelme moice imíca le, ve íre tyétala 
amil lenga mélave vére hínaryain. Etta, pan 
nalde melde men, sannelme mai pa antie len ranta, 
lá mi Eruo evandilyon erinqua, mal yando mi vére 
fealma, pan ólielde melde men. 

An enyalilde, hánor, molielma ar mótielma. 
Mólala lómisse yo auresse, lá náven cólo 
aiquenna mici le, carnelme sinwa len Eruo 
evandilyon. Nalde astarmor, ve Eru ná, manen airi 
ar faile ar han ulquetie anelme mici elde i savir. 
Sie istalde mai manen hortanelme ilquen mici le, 
ve atar hortala hínaryar, tiutala le ar vettala 
len, vantieldan valdave Erun ye le-yalde mir véra 
aranierya ar alcarerya. 

Ar tanen yando elme antar Erun hantale voro, an 
íre ngentelde Eruo quetta ya hlasselde mello, 
camneldes lá ve atanion quetta, mal ve ta ya 
nanwave nás: ve Eruo quetta, ya yando mole lesse 
i savir. An ihílielde, hánor, i tiesse i 
ocombion Eruo yar ear Yúreasse mi Hristo Yésus, 
an yando elde eperpérier quenillon véra nóreldo 
i imye nati yar yando té perperir i Yúrallon, i 
nacanter yando i Heru Yésus ar i Erutercánor, ar 
roitaner mé. Ente, ualte care ya mára ná Erun, 
mal tarilte i márienna ilye atanion, pan pustalte 
me carpiello queninnar i nórion rehtieltan, ar 
sie illume quatilte úcareltaron lesta. Mal i 
mettasse i rúthe utúlie téna. 

Ono elme, hánor, íre anelde oa mello thinta 
lúmesse ; mi quén, lá mi enda ; névelme en 
ambe túra veassenen cene cendelelda, túra 
írenen. Sina castanen mernelme tule lenna ; é 
inye, Paulo ; mi lú er ar atta véla, mal Sátan 
pustane me. An mana estelelma hya alasselma hya i 
ríe yanen laitalmexer? Ma ta ua elde, epe 
Herulva, Yésus, mi entulesserya? An elde nar 
alcarelma ar alasselma! 

RANTA 

Etta, íre ua ence men cole sa ambe, carnelme i 
cilme lemiéva Athende, erinque. Ar mentanelme 
Timotheo, ye hánolma ná ar ye mole as Eru i 
evandilyonen, carieryan le tulce ar tiutien le pa 
savielda, pustien aiquen návello nuquerna lo 
thangier sine. An elde istar i nat sina ná ven 
martyaina. É yando íre anelme aselde nyarnelme 
len nóvo i perperumnelve thangie, ve yando 
amartie ar istalde. É sina castanen, íre inyen 
ua ence cole sa ambe, mentanen istien voronwielda. 
Caurenya náne i cé i thahtando le-athahtie mi 
sina hya sana lé, ar mótielma náne muntan. 

Mal sí Timotheo utúlie menna lello, ar ánies 
men i máre sinyar pa voronwelda ar melmelda, ar 
pa manen samilde mára enyalie elmeva, illume 
milyala cene me, ve elme milyar lé. Etta, hánor, 
anaielme tiutaina pa le voronweldanen, mi ilya 
maurelma ar thangielma. An sí nalme coirie, qui 
tarilde tulce i Herusse. An mana hantale polilme 
anta Erun pa elde, pa i quanda alasse yanen nalme 
valime rá elden epe Ainolva, íre lómisse yo 
auresse, i antúra veassenen, cáralme arcandeli 
cenien cendelelda ar quatien yar savielda pene? 

Sí nai Ainolya ar Atarelva inse antuva men téra 
tie lenna! Ente, nai i Heru tyaruva le ale ar same 
úvea melme quén i exeva ar illiva, ve yando elme 
samir melme eldeva, carien endalda tulca, han 
ulquetie airesse epe Ainolva ar Atarelva mí 
entulesse Herulvo, Yésus, as ilye airiryar. 
Násie! 

RANTA 

Teldave, hánor, arcalme lello ar hortar le i Heru 
Yésunen: Tambe camnelde i peantie mello pa manen 
mauya len lenga ar fasta Eru, síve é lengalde, 
mal cara sa ambe aqua. An istalde i canwar yar 
antanelme len ter i Heru Yésus. An sie Eruo 
indóme ná: I nauvalde airinte ; i hepuvalde inde 
oa hrupuhtiello. Sie mauya ilquenen mici le harya 
véra venerya, mi airitie ar mi laitima lé, lá 
mi milca íre, ve samir yando i nóri yar uar ista 
Eru. Mauya i úquen lahta i tea ar care úfailie 
hánoryan mi natto sina, an i Heru ahtaruva ilye 
taiti nati, ve anyárielme len nóvo ar evettielme 
len. 

An Eru ua vi-yalde úpoicienna, mal airitiesse. 
Etta, ye ua cime ua loita cime atan, mal Eru, ye 
yando panya Aire Fearya lesse. 

Mal pa hánomelme ualde same maure i tecuvalme 
lenna, an elde nar peantaine lo Eru i meluvalde 
quén i exe, ar é carilde sie, mélala i hánor 
quanda Maceroniasse. Mal hortalme le, hánor, i 
caruvalde sie ambe aqua, ar i caruvalde mehtelda i 
samuvalde quilda coivie, címala vére nattoldar 
ar mólala vére máldanten, ve cannelme len. Sie 
polilde vanta mi vanima lé, ve cénaina lo i 
queni mí ette, ar mi maure muntava. 

Mal hánor, ualme mere i penuvalde istya pa i 
lornar. Sie ualde samuva i imya naire ya i exi 
samir, té i uar same estel. An qui savilve i 
Yésus qualle ar enoronte, Eru yando taluva óse 
mí imya lé i aquálier ter Yésus. An natto sina 
quetilve lenna Eruo quettanen: Elve, i coirear i 
lemyar tenna i Heruo entulesse, laume tuluvar epe 
i aquálier, an i Heru immo tuluva undu menello as 
yello, as i óma héra valo ar arwa i hyólo Eruo, 
ar i qualinar Hristosse oryuvar minyave. Epeta 
elve, i coirear i lemyar, nauvar rapaine oa aselte 
mir i fanyar velien i Heru i vilyasse, ar sie 
nauvalve illume as i Heru. Etta illume á tiuta 
quén i exe sine quettainen. 

RANTA 

Mal pa i lúmi ar i lúr, hánor, ualde same maure 
i aiquen tece lenna. An elde istar mai i tuluva i 
Héruo aure ve arpo i lómisse. Íre quetilte: 
"Raine yo varnasse!", tá nancarie rincenen tuluva 
téna, aqua ve i aice mapa lapsarwa nís nó colis 
hínarya, ar laume uthuvalte. Mal elde, hánor, 
uar i morniesse, ar sie i aure ua lantuva lenna ve 
arpo, an illi mici le nar yondor calo ar yondor 
aureo. Ualve i lómio hya i morniéno. 

Etta, ávalve na lorne ve i exi, mal alve na 
coivie ar hepe laicelva. An i lornar nar lorne 
lómisse, ar i quatir inte limpenen sucir limpe 
lómisse. Mal elve i nar i aureo, alve hepe 
laicelva, cólala i ambasse saviéva ar melmeva, 
ar ve cassa, i estel rehtiéva. An Eru ua me-sante 
rúthen, mal camielvan rehtie ter Herulva, Yésus 
Hristo ye qualle ven. Sie, coirear hya qualinar, 
coituvalve óse. Etta á tiuta quén i exe sine 
quettainen, ar á carasta quén i exe ama, ve é 
cáralde. 

""Mal arcalme lello, hánor, cima i mótar mici le 
ar tulyar le ar tanar len i tie. Sama túra áya 
tien, melmesse, molieltanen. Hepa raine mici inde. 
Mal hortalme le, hánor: Á tana i téra tie i 
ráneain, queta tiutalénen innar penir huore, á 
manya i milyar, sama cóle illin. Cena i uquen 
paitya ulcun ulcunen, mal illume á roita ya mára 
ná, quén i exen, ar illin. 

Illume sama alasse. Hyama oiale. Pa ilqua á anta 
hantale, an ta ná Eruo indóme Yésus Hristosse 
elden. Áva luhtya i Faire. Áva nattire quetie ve 
Erutercáno. Á tyasta ilye nati; hepa yar máre 
nar. Hepa inde oa ilya nostalello ulcuo. 

Nai i Aino raineva immo airituva le aqua! Nai 
fairelda ar fealda ar hroalda nauvar hépine mi 
ilvana lé mí entulesse Herulvo, Yésus Hristo. 
Sé ye le-yale voronda ná ; ye yando caruvas sie. 

Hánor, hyama yando elmen! 

Á suila ilye i hánor aire miquenen! 

Canin len vandanen, mí Heru: Á et-henta tecetta 
sina ilye i hánoin. 

Nai Yésus Hristo Herulvo lisse euva aselde. 

I Attea Tecetta thessaloniceannar 

RANTA 

Paulo ar Silváno ar Timotheo i ocombenna 
thessalonicasse, mi Eru Atarelva ar i Heru Yésus 
Hristo. 

Nai samuvalde lisse ar raine ho Eru i Atar ar i 
Heru Yésus Hristo! 

Nalme naute illume anta Erun hantale pa lé, 
hánor, ve vanima ná; an savielda ála ita 
lintave, ar mici lé ilqueno melme i exiva oi ambe 
túra ná. Etta elme laitar imme pa lé mici Eruo 
ocombi, castanen voronwieldo ar savieldo mi ilye 
roitieldar ar i thangier yar cólalde, ettánala 
Eruo faila namie, náveldan nótine valde Eruo 
araniéno, yan é perpéralde.Sie ná faila Eruo 
hendusse nampaitya thangie in tyarir thangie len, 
mal elden i perperir thangie, sére aselme íre i 
Heru Yésus ná apantaina menello as túrie 
valiryar mi uryala náre, íre talas nancarie 
innar uar ista Eru ar uar hilya Yésus Herulvo 
evandilyon. Té perperuvar paime oira nancariéva 
oa i Herullo ar alcarinqua poldoreryallo, i 
auresse ya tuluvas camien alcar mici airiryar ar 
náven tíraina elmendanen lo illi i sáver ; an i 
vettie ya antanelme náne sávina lo elde. 

Tana mehten é hyámalme len illume, arcala i 
Ainolva notuva le valde yalieryo ar telyuva ilqua 
ya meris ; márie ar cardar saviéno ; túresse, 
talien alcar Yésus Herulvo essen mici le. 

RANTA 

Mal, hánor, pa Yésus Hristo Herulvo entulesse ar 
návelva comyaine senna, arcalme lello: Áva na 
lintiénen páline handeldallo hya valtaine, 
faireo apantiénen hya quettanen hya tecettanen 
quétina tule mello, quétala in i Heruo aure 
utúlie. 

Lava úquenen sie thahta le, pan uas tuluva nó i 
oatarie utúlie minyave, ar i nér thanyelóriéva 
nauva apantaina, yondo nancariéno. Taris venna ar 
ortaxe or ilquen estaina aino hya yenna mo hyame; 
sie hamúvas Eruo cordasse, tánala inse ve aino. 
Ma ualde enyale i lan engen aselde, nyarnen lenna 
nati sine? 

Ar sí istalde ya hépa se hampa, náveryan 
apantaina véra lúmeryasse. I fóle 
thányelóriéva móla yando sí, mal eryave tenna 
ye sí tára sanna nauva mapaina oa. Ar tá i 
thányelóra quén nauva apantaina, ye i Heru 
Yésus nancaruva antoryo thúlenen, ar ye taluvas 
muntanna íre tulierya anaie carna sinwa ; sé yeo 
tulie ná tyárina Sátano moliénen, ilya taura 
cardanen ar tanwanen ar húrala tengwenen ar ilya 
úfaila úthahtiénen i nancaruvainaiva, pan ualte 
camne i melme nanwiéva, náveltan rehtaine. Etta 
Eru antane te olla túrea ranyan, savieltan i 
huru. Sie illi mici te nauvar námine, pan ualte 
sáve i nanwie, mal sámer alasse úfailiesse. 

Mal elmen mauya anta Erun hantale pa lé, hánor 
mélaine lo i Heru, an Eru le-cilde i yestallo 
náveldan rehtaine, airitiénen faireva ar 
saviénen i nanwiesse yanna yando le-yaldes i 
evandilyonnen ya talalme, samieldan i Heru Yésus 
Hristo alcar. Etta, hánor, tara tance ar á himya 
i cámine peantier pa yar anelde peantaine ; qui 
quettalmanen hya qui tecettalmanen. Ente, nai 
Yésus Hristo immo ar Eru Atarelva, ye vi-méle ar 
antane ven oira tiutie ar mára estel Erulissenen, 
tiuituva endalda ar caruva le tulce mi ilya mára 
carda ar quetta. 

RANTA 

Teldave, hánor, hyama rámen; sie i Heruo quetta 
levuva lintiénen ar camuva alcar, ve cáras ara 
lé. Yando hyama i nauvalme etelehtaine ulce ar 
olce atanillon, an illi uar same savie. Mal i Heru 
voronwa ná, ar le-caruvas tance ar le-varyuva i 
Ulcallo. Ente, nalme tance i Herusse pa le, i 
cáralde ar en caruvar yar canilme. Nai i Heru 
tulyulva endalda mir Eruo melme ar i Hristo 
voronwie. 

Sí cánalme len, hánor, Yésus Hristo Herulvo 
essenen: Hepa inde oa ilya hánollo ye vanta mi 
úvanima lé ar lá i situnen ya camnelde mello. 
An elde istar manen mauya len hilya tielmasse, pan 
ualme lengane imíca te mi úvanima lé, hya 
manter aiqueno matta lá paityala. Úsie, 
moliénen ar mótiénen, lómisse yo auresse, 
mólelme lá panien cólo aiquenna mici lé. Lá 
peniénen túre, mal carien imme epemma len, 
carnelme sie ; carieldan ve elme carner. An íre 
anelme aselde, antanelme len canwa sina: "Qui 
aiquen ua mere mole, yando uas matuva." An 
hláralme i queneli mici le vantar mi úvanima 
lé, loitala mole, mal mittala inte mir i nattor 
exelion. Taiti quenin antalme sina canwa ar 
hortale i Heru Yésus Hristonen: Á matir véra 
mastalta moliénen quildesse. 

"Mal elde, hánor, áva ole lumbe, pustala care ya 
vanima ná! Mal qui aiquen ua lasta quettalmanna 
ter tecetta sina, rena man náse. Á pusta náve 
óse, náveryan nucumna. Ono áva note se ve 
ngotto, mal ora sen ve háno. 

Nai i Heru raineva immo antuva len raine illume, 
mi ilya lé. Nai i Heru euva aselde! 

Si ná suilienya véra mányanen, ya ná tanwa mi 
ilya tecetta: Sie tecin. 

Nai Herulva Yésus Hristo lisse euva as illi mici 
le! 

I Minya Tecetta Timotheonna 

RANTA 

Paulo ; Yesus Hristo apostel, ve cánina lo Eru 
Rehtolva ar Hristo Yésus estelelva, Timotheonna, 
nanwa hína i saviesse: Nai euvar lisse, oravie, 
raine ho Eru i Atar ar Hristo Yésus Herulva. 

Ve hortanenye lye lemya Efesusse íre lelyumnen 
Maceronianna, sie carin sí, canielyan quenelin i 
ávalte peanta ettelea peantie ar i ávalte cime 
nyarier ar ontaleparmar ú metto, yar tulyar 
minathúriennar nó tulyalte i etsatienna aiquava 
lo Eru i saviesse. Canie sino met ná melme et 
poica endallo ar et mára immotuntiello ar 
saviello ú imnetyaleo. Mal quérala inte sine 
natillon quelli anaier quérine cumna quetienna, 
mérala náve peantari thanyeo, mal loitalte hanya 
yúyo i nati pa yar quétalte ar tai pa yar 
carpalte verye quettalínen. 

Istalve in i thanye mára ná, qui mo yuhta sa mi 
thanya lé, arwa istya sino: Uas tare faila 
quenenna, mal queninnar thanyelóre ar amortala, 
ainolóre ar úcarindor, ú melmeo ar úairi, i 
nahtar atari ar amilli, atannahtari, hrupuhtari, 
neri i caitar as neri, aumapandor, quenir i hurir 
ar racir vandaltar, ar ilya hyana nat ya tare i 
málea peantienna ve i alcarinqua evandilyon i 
valima Aino, ya náne panyaina hepienyasse. 

Hantan Hristo Yésun, ye antane nin antoryame, pan 
nontesen voronwa ar ni-sante núromolien, ómu yá 
anen quén ye naiquente ar roitane ar náne 
naraca. Ananta camnen oravie, pan laistasse carnen 
sie, pénala savie. Mal Herulvo lisse náne ita 
úvea, as savie ar melme mi Hristo Yésus. 

Quetie sina vórima ná, ar valda náveo aqua 
cámina: Hristo Yésus túle mir i mar rehtien 
úcarindor. Mici té inye i amminda ná. Mal i 
casta yanen camnen oravie náne i inyenen ence 
Hristo Yésun tana quanda cólerya minyave, 
cárala ní epemma ion savuvar sesse, sie ngetala 
oira coivie. 

Aranen oialeo, alahastima, alacénima, i erya 
Ainon, na laitie ar alcar tennoio ar oi! Násie. 

Ortírie sina panyan lyesse, Timotheo hínanya, i 
apaceninen yar tulyaner lyenna; sie polil tainen 
mahta i mára mahtiesse, arwa saviéno ar mára 
immotuntieno, ya queneli ahátier oa, ar savielto 
cirya anaie nancarna. Mici té nar Himenaio ar 
Alexander, ar ánien tu mir Sátano túre, 
pariettan paimestanen i ávatte naiquete. 

RANTA 

Etta, minyave, hortan i carilde arcandi, hyamier, 
mánacestier, hantaler, pa ilye atani, pa arani ar 
illi i ear mi minde meni, samielvan coivie ya ná 
quilda ar rainesse, mi ilya ainocimie ar 
sanwelungie. Ta ná mára ar maicámima Eru 
Rehtolvan, ye mere i ilye atani nauvar rehtaine ar 
tuluvar istyanna i nanwiéno. An ea Eru er, ar er 
enelmo imbi Eru ar atani, Hristo Yésus i atan, ye 
antanexe ve nanwere illin: Pa ta mauya vetta mi 
lúmi yar samilve. Tana mehten anen sátina 
nyardar ar apostel ; nyarin i nanwie, uan húra ; 
peantar nórion, mi savie ar nanwie. 

Etta merin i mi ilya nóme atani hyamuvar, ortala 
sarte mát, quérala inte rúthello ar costiellon. 
Mi imya lé merin i netyuvar i nissi inte 
maipartaine larmainen, mi nucumna lé ar arwe 
máleo sámo, lá partala findilelta, hya maltanen 
hya marillainen hya mirwa larmanen, mal mi lé 
valda nission i quetir pa inte i nalte ainocimye ; 
ta ná, máre cardainen. 

Nís paruva quildesse, aqua panyala inse nu hére. 
Uan lave i nís peanta, hya same hére or nér; 
nís nauva quilda. An Atan náne ontaina minyave, 
tá Éve. Ente, Atan úne úthahtaina, mal i nís 
náne úthahtaina ar lantane mir thanyeracie. Mal 
nauvas rehtaina coliénen híni, qui lemyalte mi 
savie ar melme ar airitie, as mále sámo. 

RANTA 

Vórima i quetta: Qui aiquen mere ortírie, meris 
mára molie. Etta mauya i nauva ortirindo napsa 
pella, erya verio veru, nalda haimassen, arwa 
máleo sámo, partaina, nilda etteleain, istala 
peanta, lá antaina limpen, lá palpala, mal 
moica, lá tyelpendil, nér tulyala véra 
nosserya, arwa canwacimye hínion ilya 
sanwelungiesse (qui quén ua ista tulya véra 
nosserya, manen ortiruvas Eruo ocombe?), lá quén 
vinquerna, hya cé nauvas valatea ar lantuva mir i 
imya námie ve i Arauco. Ente, mauya i samis mára 
vettie quenillon i ettesse, pustien se lantiello 
mir tulcarpie ar i Arauco remma. 

Mi imya lé, mauya i nauva ocombenduri sanwelunge, 
lá quetila lamba attanen, lá antala inte olya 
limpen, lá milcave cestala úfaila ngetie, arwe i 
fóleo i saviéno poica immotuntiénen. Nai té 
nauvar tyastaine minyave; epeta lava tien náve 
núror, nála napsa pella. 

Nai nissi mi imya lé nauvar sanwelunge, lá 
quétala ulco pa exeli, nalda haimassen, voronwe 
ilye natissen. 

Nai ocombenduri nauvar veruvi erya nisso, tulyala 
vére nosseltar mai. An neri i molir mai ve 
ocombenduri ngetir mára tarie ar túra lérie 
quetiéva pa Hristo Yésus. 

Tecin lyen nati sine, ómu samin estel i tuluvan 
lyenna rato. Mal qui nauvan hampa, istuval manen 
mauya lyen lenga Eruo coasse, ya ná i coirea Eruo 
ocombe, i nanwiéno tarma ar tulco. É i fóle 
ainocimiéva ná hoa: Anes apantaina i hrávesse, 
quétina faila i fairesse, tannexe valalin, náne 
nyardaina i nóressen, sávina i mardesse, cámina 
ama alcaresse. 

RANTA 

Mal i Faire quete tére quettalínen i mí métime 
lúmi queneli lantuvar oa i saviello, címala 
faireli i tyarir exi ranya, ar i peantier 
raucoron, i imnatyalénen quenion i quetir huruvi, 
arwe tehto véra immotuntieltasse ve qui carna 
lauca anganen. Váquetilte i mo verya ar canir i 
mo quere oa mastimar yar Eru ontane náven cámine 
hantalénen lo i samir savie ar istya i nanwiéno. 
An ilya onna Eruo mára ná, ar ua ea maure quere 
oa aiqua qui nas cámina hantalénen, an nás 
airinta Eruo quettanen ar hyamiénen. 

Antala canwar sine i hánoin nauval Hristo Yésuo 
mára núro, ye ale i quettainen i saviéno ar i 
mára peantiéno ya ihíliel. Mal quera oa i 
úairi nyarier yáre nission. Ono á cesta náve 
finwa ainocimiesse! An carie i hroa finwa ná 
athea nótime natalin, mal ainocimie ná athea 
ilye natin, pan samis vanda coivie sinan ar i 
túlala coivien véla. Vórima ar valda náveo 
aqua cámina tana quetie ná! An met sinan molilve 
ar mótalve, pan apánielve estelelva coirea 
Ainosse, ye ná Rehto ilye atanion, i vorondaron 
or illi. 

Cana tien sie, ar á peanta! Áva lave aiquenen 
nattire néthelya. Úsie, na epemma i vorondain 
quetiesse, lengiesse, melmesse, saviesse, 
poiciesse. Tenna tuluvan, cima i hentie, i tiutie, 
i peantie. Áva loita yuhta i lisse ya ea lyesse, 
antaina lyen apacennen ar i amyáraron paniénen 
máltat lyesse. Á sana pa nati sine, quata 
sámalya tainen; sie nauva athcene illin manen 
lelyal ompa. Hepa sámalya imlesse ar 
peantielyasse! Á lemya sine natissen, an sie 
cárala rehtal imle ar i lastar lyenna véla. 

RANTA 

Amyáranna áva quete narace quettainen. Úsie, 
cara arcande sen ve ataren, nesse nerin ve 
hánoin, yáre nissin ve amillin, nesse nissin ve 
néthain, ilya poiciesse. 

Á anta alcar verulórain i nanwave nar 
verulórar. Mal qui ea verulóra as ye ear hínali 
hya hínali hínaron, lava tien minyave pare lenga 
ainocimiénen véra coaltasse ar anta vanima 
nampaityale nostarultant, an ta ná mára Eruo 
hendusse. Ono ye é verulóra ná ar olólie úna, 
apánie estelya Erusse ar lemya arcandessen ar 
hyamiessen lómisse yo auresse. Mal ye cesta 
maileryar ná qualina, ómu coitas. Etta á anta 
canwar sine, pustien aiquen quetiello ulco pa te. 
Mal qui aiquen ua anta véraryain ; ar or illi 
tien i nar coaryasse ; maureltar, alálies i savie 
ar ná faica lá quén ye ua save.Á panya 
verulóra nís i témasse qui samis loar lá nu 
enequean, veri erya veruo, nís pa ye mo nyare pa 
máre cardaryar, qui ortanes híni, qui camnes 
ettelear, qui sóves i airion talu, qui manyanes 
roitainar, qui hilyanes ilya mára carda. 

Mal quera oa ambe nesse verúlórar, an íre 
yérelta tuce te oa Hristollo, merilte verya ar 
lantar nu námie pan hehtanelte minya voronwielta. 
Mí imya lú yando parilte náve ú moliéno, 
vantala coallo coanna, lá eryave loitala mole, 
mal yando nyátala ar mittala inte mir exelion 
nattor, carpala pa nati pa yar ua ea maure carpa. 
Etta merin i sine ambe nesse verulórar veryuvar, 
ar i colilte híni ar mahtar mar; sie ye tare 
venna ua samuva casta quetien yaiwe. Yando sí 
queneli anaier quérine hilien Sátan. Qui ea 
verulórali as sávala nís, mauya sen manya te, 
lá panyala cólo i ocombenna. Tá i ocombe pole 
manya i é nar verulórar. 

Lava i amyárain i tarir epe i ocombe mi mára lé 
náve nótaine valde atwa laitiéno, or illi i 
mótar carpiesse ar peantiesse. An i tehtele 
quete: Áva pusta mundo etevattala ori, matiello," 
yando: "Ye mole ná valda paityaleryo." Áva note 
ulquetie amyáranna ve nanwa, qui uat ea 
astarindor atta hya nelde. Á naitya úcarindor 
íre illi tírar, tyarien yando i exi ruce. Vettan 
epe Eru ar Hristo Yésus ar i cíline vali: Á 
himya nati sine ú namiéno nóvo, cárala munta 
címala cendeler. 

Áva panya mályat aiquende acca rongo; ente, áva 
same ranta i úcarissen exion; hepa imle poica. 

Áva ambe suce nén, mal á yuhta pitya lesta 
limpeva, cumbalyan ar i hlívin yar rimbave 
perperil. 

Atallion úcari nar athceni, ar menir epe te 
námienna. Exelion úcari yando hilyar. Mí imya 
lé yando i máre cardar nar athceni, ar yar uar 
sie, nar en úfantime. 

RANTA 

Pa illi i nar móli nu yanta: Á notir herultar 
valde ilya laitiéno, pustien aiquen quetiello 
yaiwe pa Eruo esse ar i peantie. Ente, nai i samir 
sávala heruvi uar nattiruva te pan nalte hánor. 
Úsie, mauya tien náve arye núror, pan i nar 
manyaine mára molieltanen nar queni i savir ar 
nar melde. 

Á peanta nati sine ar á horta sie! Qui aiquen 
peanta hyana peantie ar ua came i málie quettar 
Yésus Hristo Herulvo hya i ainocimya peantie, 
samis palúna sáma, hanyala munta, mal nála 
hlaiwa pa maquetier ar costier pa quettar. Sine 
natillon tulir hruceni, costi, yaiwi, olce napsar, 
vórie mahtier mici neri hastaine sámaltassen, 
illon i nanwie anaie &pílina, pan sanalte pa 
ainocimie ve tie ngetienna. Ainocimie é ná tie 
hoa ngetienna, as fáre. An atálielve munta mir i 
mar; mi imya lé polilve cole munta et sallo. 
Etta, qui samilve matta ar larmar, lava tain farya 
ven. 

Mal i merir náve láre lantar mir úthahtie ar 
remma ar rimbe úhande ar harnala íreli, yar 
tucir atani undu mir nancarie ar atalantie. An i 
melme telpeva ná thundo ilye ulce nation, ar 
cestala melme sina queneli anaier tyárine ranya i 
saviello ar etérier inte rimbe naicelínen. 

Mal elye, Eruo atan, utha ho nati sine! Mal á 
roita failie, ainocimie, savie, melme, voronwie, 
moicie! Á mahta i mára mahtie i saviéno, á 
mapa i oira coivie yanna anel yálina ar pa ya 
carnelye mára etequenta epe rimbe astarmoli. 

Epe Eru, ye anta coivie illin, ar epe Yésus 
Hristo, ye vettane Pontio Piláton i mára vettie, 
canin len: Alde himya i axan mi ilvana lé pa ya 
úquen pole quete ulco, tenna i apantie Yésus 
Hristo Herulvava. Apantie sina i valima ar erya 
Meletya tanuva véra lúmeryasse, i Aran ion turir 
ve arani ar i Heru ion turir ve heruvi, i erya 
Quén arwa ilfirin coiviéno, ye mare calasse 
yanna úquen pole tule, ye úquen mici atani 
ecénie hya pole cene. Sen na i laitie ar túre 
tennoio! Násie. 

Cana in nar láre randa sinasse: Áva na turquime 
ar áva panya estel mi lar, ya ua tanca, mal mi 
Eru, ye anta ven lára lesta ilye nativa 
alasselvan. Á molir márien, náveltan láre 
máre cardassen, valime antiesse, manwe satien ya 
samilte, comyala inten mára talma i lúmen ya 
tuluva, mapien i anwa coivie. 

A Timotheo, tira ya anaie antaina mir mandolya, ar 
quera imle oa i úairi ar cumne nyatiellon, ar i 
cotye quetiellon i "istyo" estaina sie hurunen. An 
quétala i samilte taite "istya", queneli 
equérier inte oa i saviello. 

Nai i Erulisse euva aselde! 

I Attea Tecetta Timotheonna 

RANTA 

Paulo ; Yesus Hristo apostel Eruo indómenen, i 
vandanen pa i coivie ya ea Hristo Yésusse ; 
Timotheonna, melda hína: Lisse, oravie ar raine 
ho Eru i Atar ar Hristo Yésus Herulva. 

Antan hantale Erun, yen nanye núro ve náner 
atarinyar, arwa poica immotuntiéno, pan uan oi 
hauta le-enyale arcandenyassen, lómisse yo 
auresse, milyala cene lye, íre enyalin nírelyar, 
návenyan quátina alassenen. An enyalin i savie 
ya ea lyesse ú imnetyaleo, ar ya marne minyave 
Lois &harunilyasse ar Eunice amillelyasse, mal 
nanye tanca i eas yando lyesse. 

Sina castanen rentan lye entinta ve náre Eruo 
anna ya ea lyesse, pan panyanen mányat to lye. An 
Eru ua ánie ven caurea faire, mal faire túreva 
ar melmeva ar máleva sámo. Etta áva na naityana 
pa i vettie Herulvo, hya pa ni ve nútinarya, mal 
sama masselya perperiéva i evandilyonen, Eruo 
túrenen. Sé vi-rehtane ar vi-yalde aire 
yaliénen, lá castanen cardanyaron, mal castanen 
véra &mehtyo ar lisseryo, antaina ven Yésus 
Hristonen nó oialie lúmeli, mal sí anaies carna 
sinwa íre Rehtolva, Yésus Hristo, náne 
apantaina. Sé emétie qualme ar acaltie cala 
coivienna ar alahastienna i evandilyonnen, pa ya 
inye anaie sátina ve tercáno ar apostel ar 
peantar. 

Sina castanen perperin yando nati sine, mal uan 
naityana. An istan i quén yesse asávien, ar 
nanye tanca i polis tire ya ná panyaina 
mandonyasse tenna enta Aure. Na tulyaina lo i 
quettar máleva ya ahláriel nillo, i saviénen ar 
melmenen Hristo Yésusse. I mána panyaina 
mandolyasse tira i aire fairenen ya mare vesse. 

Ve istal, ilye i queni Asiallo ni-ehehtier. Mici 
té nar Fihello ar Hermohenes. Nai i Heru oravuva 
Onesifóro nossesse, an rimbave talles ninna 
ceutie, ar únes naityana pa naxenyar. Úsie, íre 
túles Rómanna, ni-cestanes ú séreo ar hirne 
ni. Nai i Heru lavuva sen hire oravie as i Héru 
enta auresse. Ar ilye i núrocardar yar carnes 
Efesosse istal mai. 

RANTA 

Etta alye na turyaina, hinya, i lissenen ya ea 
Hristo Yésunen. Ar i nati yar hlassel nillo ter 
rimbe vettoli, á anta tai voronde atanin, in 
yando ecuva peanta exin. Ve mára ohtar Hristo 
Yésuo perpera ulco as i exi. Úquen ye ná ohtar 
lave inse náve rembina i mancalenen coiviéva. 
Sie ece sen fasta ye carne se ohtar. Ente, qui 
aiquen nore noriesse, uas came ríe qui uas nore 
ve i thanyer. Ve mauya, i mólala cemendur ná i 
minya ye came ranta i yávion. Quata sámalya 
quetienyainen, an i Heru antuva lyen tercen pa 
ilye nati. Enyala Yésus Hristo, ortaina 
qualinallon, Laviro erdeo, ve carna sinwa mi 
evandilinya, i evandilyon yan perpéran ar cólan 
naxeli ve ulcarindo. Mal Eruo quetta ua naxessen. 
Etta nanye voronda ilquasse márien i cílinaron, 
mérala i yando té camuvar i rehtie ya ea Hristo 
Yésusse, as oira alcar. Voronda i quetta: Qui 
quallelve óse, yando coituvalve óse; qui nalve 
voronde, yando turuvalve óse: qui lalalves, sé 
yando laluva vé, qui ualve voronde, sé en 
voronda ná, an uas pole lala inse. 

Áte tyare enyale ta, ar cana tien epe i Heru: 
Áva costa pa quettar, an ta ua athea, ar nancare 
i lastar. Cara ilqua panien imle epe Eru ve 
tyastaina quén ye mole ú náveo naityana, 
mahtala i macil nanwiéva mi finwa lé. Mal quera 
imle oa cumne ar úairi quetiellon, an tulyuvalte 
mir oi ambe tumna ainolórie, ar quettalta vintuva 
ve quelexie hrávesse. Himenaio ar Fileto nát 
mici te. Queni sine equérier inte i nanwiello, 
quétala in i enortie amartie yando sí, ar 
carilte quenelion savie iltanca. Ananta Eruo tulca 
talma en tare, arwa lihta sino: "I Héru ista 
véraryar", ar: "Mauya ilquenen ye esta i Héruo 
esse hehta úfailie!" 

Hoa coasse ear veneli lá rie maltava ar telpeva, 
mal yando toava ar cemne, ar veneli alcarinqua 
mehten, mal exeli mehten ú alcaro. Etta, qui 
aiquen poita inse ho tai, nauvas vene alcarinqua 
mehten, airinta, yuhtima yen same sa, manwaina 
ilya mára cardan. Etta, utha i nessime írellon, 
mal á roita failie, savie, melme, raine, as i 
yalir i Herunna et poica endallo. 

Mal quera oa auce ar istyalóre minathurier, 
istala i tulyalte costiennar. Ono mauya in i Heruo 
mól ua costa, mal i náse moica illin, istala 
peanta, avaleryala inse íre perperis ulco, 
moicave peantala i cotyain, an cé Eru antauva 
tien inwis, tulyala istyanna i nanwiéva, ar 
entuluvalte laiceltanna et i Arauco remmallo, té 
i náner mapaine lo sé carien nírarya. 

RANTA 

Mal á ista si: I métime auressen hrange lúmeli 
tuluvar. An atani meluvar inte ar meluvar telpe, 
laitala inte ; turquime, naiquetila, lá cimila 
ontaru, ú hantaleo, úsarte, ú melmeo 
nosseltava, lemyala mi cos, quetila ulco pa exi, 
lá polila ture inte, verce, ú melmeo máriéva, 
vartandoli, nirmunque, valatie, melila maileltar 
or Eru, arwe canto ainocimiéva mal váquetila 
túrerya; ar taiti quenillon quera imle oa. An ho 
té ortar i fincave tulir mir coar ar rembar nípe 
nissi i colir cólo úcariva, tulyaine lo alavéle 
íreli. Illume páralte, mal ualte oi pole tule 
istyanna i nanwiéno. 

Tambe Yannes yo Yambres tarnet Mósenna, síve 
yando neri sine tarir i nanwienna, atalli aqua 
hastaine sámaltassen, quérine oa pa i savie. Mal 
ualte tuluva ambe andave, an sámalórielta nauva 
tanaina illin, ve yando náne sámalórietta. Ono 
elye ihílie peantienya, tienya coiviesse, 
mehtinya, savienya, cólenya, melmenya, 
voronwenya, roitienyar, perperienyar ; ve tai yar 
martaner nin mi Antiocía, mi Iconium, mi Listra ; 
ar et ilyallon i Heru etelehtie ni. É illi i 
merir same ainocimya coivie mi Hristo Yésus 
nauvar roitaine. Mal olce atani ar hurumor menuvar 
mir oi ambe tumna ulco, tyarila exi ranya ar 
tyáraine ranya. 

Mal elye, á lemya mí nati yar parnel ar yassen 
tancave savil, istala i queni illon parnel tai, ar 
i ho anel hína sintel i airi tehteler, yar polir 
care lye saila rehtielyan, i saviénen ya Hristo 
Yésunen ná. Ilye tehteler thúyaine lo Eru nar 
yando athie peantien, querien oa loitie, carien 
nattor tére, paimestan failiesse. Sie ece Eruo 
atanen náve aqua polila, nála manwaina ilya 
mára cardan. 

RANTA 

Panyan lyesse i canwa epe Eru ar Hristo Yésus, ye 
namuva i coirear ar i qualinar, ar ilceryanen ar 
aranieryanen: Á cara sinwa i quetta, tara manwa 
máre lúmissen ar lúmissen yar uar máre, quera 
oa loitie, queta narace quettar, queta hortale, 
arwa ilya cóleo peantielyasse. An tuluva lúme 
yasse ualte lavuva i athea peantie, mal vére 
íreltainen comyuvalte peantari i cityar 
hlarultat, ar i nanwiello querulvaltexer oa, mal 
ranyuvalte, hilyala hurila nyarnar. Mal elye, hepa 
laicelda ilye natissen, perpera ulco, mola ve 
quén carila sinwa i evandilyon, á telya 
núromolielya. 

An inye ná yando sí etulyaina ve sucieyanca, ar 
i lúme yasse nauvan leryaina hare ná. I mára 
mahtie amahtien, onórien i norie i mettanna, 
ehépien i savie. Ho sí i ríe failiéva ná nin 
sátina, ta ya i Heru antauva nin enta auresse, 
mal lá inyen erinqua, mal yando illin i emélier 
i apantie seva. 

Cara ilqua ya polil tulien ninna rongo! An Lémas 
ehehtie ni, pan méles Arda sina, ar oantes 
thessalonicanna, Hrescens Alatianna, Títo 
Lalmatianna. Rie Lúcas lemya óni. Á tala Marco 
ar áse care tule aselye, an náse athea nin mi 
núromolienya. Mal Tihico ementien Efesonna. Íre 
tulil, á tala i colla ya hehtanen Troasse as 
Carpo, ar i parmar, or ilqua i helmaparmar. 

Alexander i urustan carne rimbe ulculi nin ; i 
Heru nampaityuva se ve cardaryar nar ; ar yando 
elye tira imle pa sé, an tarnes quettalmannar mi 
ita cotya lé. 

Íre veryanen imne mí minya lú, úquen manyane 
ni, mal ni-hehtanelte ; nai ta ua nauva nótina 
téna ; ono i Heru tarne óni ar turyane ni, 
mérala in inyenen i nyardie nauva telyaina ar in 
ilye i nóri hlaruvar sa; ar anen etelehtaina i 
rauro antollo. I Heru ni-etelehtuva ilya olca 
cardallo ar rehtuva ni meneldea aranieryan. Sen na 
i alcar tennoio ar oi. Násie! 

Á suila Prisca ar Aquila ar Onesifóro nosse! 

Erasto lemne Corintesse, mal Trofimo hehtanenye 
hlaiwa Miletosse. Cara ilqua tulien nó i hríve! 

Euvolo suila lye, ar sie cárar Purens ar Lino ar 
Hlauria ar ilye i hánor. 

Nai i Heru euva as fairelya! Nai lisserya euva 
aselde! 

TÍTONNA 

RANTA 

Paulo ; Eruo mól ar Yésus Hristo apostel, Eruo 
cílinaron saviénen ar i istyanen i nanwiéva ya 
hilya áyallo Eruva, i estelden i oira coiviéva 
pa ya Eru, ye ua pole hure, antane vanda nó 
oialie lúmeli, ómu vére lúmeryassen apantanes 
quettarya cariénen sa sinwa, i molie yan inye 
náne sátina i canwanen Eru Rehtolvallo ; 
Títonna, anwa hína i saviesse ya uo samingwe: 
Lisse yo raine ho Eru i Atar ar Hristo Yésus 
Rehtolva. 

Sina castanen lye-tyarnen lemya Hrétasse, 
carielyan tére i penye nattor ar satielyan 
amyárar ilya ostosse, ve cannen lyen: qui ea 
aiquen napsa pella, erya verio veru, arwa savila 
hínalion i uar nu napsa verca coiviéno hya 
amortala. An mauya in úquen pole quete ulco pa 
ortirmo ve Eruo mardil. Mauya in uas quén ye 
fasta inse, lá linta rúthenna hya antaina limpen 
hya quén ye palpa hya ná milca úfaila ngétien, 
mal nilda etteleain, meldo máriéno, málesse 
sámo, faila, aire, istala ture inse, tancave 
hepila i voronda quetta peantieryasse, ecien sen 
horta i athea peantiénen ar yando naitya i quetir 
ana se. 

An ear rimbe útúrime queni, i quetir cumne nati 
ar thahtar i sáma, or ilqua i himyar i oscirie. 
Mauya holta antolta, an queni sine nuquerir quande 
nossi peantiénen pa ya ua vanima, íresse úfaila 
ngetiéva. Quén mici te, véra Erutercánolta, 
quente: "I Hrétear illume hurir, nála ulce 
hravani, úmolila cumbar." Ya quetis nanwa ná. 
Etta áte naitya mi naraca lé, samieltan mále i 
saviesse, lá címala Yúre nyarier ar axani 
atanion i querir inte oa i nanwiello. Ilye nati 
nar poice poicain, mal quenin i nar vahtaine ar ú 
sáviéno munta poica ná, mal sámalta ar 
immotuntielta véla nar vahtaine. Quetilte in 
istalte Eru, mal cardaltainen lalalte se, pan 
nalte yelwe ar amortala, ar pa ilya mára carie 
nalte quérine oa. 

RANTA 

Mal elye, queta yar nar athie málea peantien! 
Mauya yáre nerin náve nalde haimeltassen, 
sanwelunge, málesse sámo ar saviéno ar melmeo 
ar voronwiéno. Mi imya lé, mauya i yáre nissin 
lenga áyanen, lá quetila ulco pa exi hya nála 
móli olya limpeo, peantala ya mára ná, sie 
rentala i nesse nissi i mauya tien mele verultar, 
mele hínaltar, same mále sámo, náve poice, 
molila i coasse, nála mani, panyala inte nu 
verultar ; pustien aiquen naiquetiello Eruo 
quetta. 

Mi imya lé á horta i nesse neri náve hande, mi 
ilye nati tánala imle ve epemma máre cardaron. 
Peantielyasse á tana i nalye alahasta, 
sanwelunga, quetila athea questa ya úquen pole 
nattire; sie cotya quén nauva naityaina, pénala 
thaura nat ya polis quete pa vi. Nai móli 
panyuvar inte nu herultar mi ilqua, fastala te 
mai, lá nancarpala, lá pilila, mal tánala mára 
savie, sie netyala i peantie Rehtolvo, Eru, mi 
ilye nati. 

An i Erulisse ya tala rehtie ilye atanin anaie 
apantaina, peantala ven hehta i Erucotie ar i 
mardo íri ar mare mi mále sámo ar failie ar 
Eruáya mi randa sina, yétala ompa i valima 
estelenna ar i alquarinqua apantie i túra Eruva 
ar Rehtolvava, Hristo Yésus, ye antanexe 
vi-etelehtien ilya thányelóriello ar poitien 
insen lie aqua véra ; lie uryala carien máre 
cardar. 

Queta nati sine ar á horta ar naitya, quanta 
túrelyanen. Áva lave aiquenen nattire lye! 

RANTA 

Alye renta te i panyuvaltexer nu turier ar héri, 
náven manwe ilya mára cardan. Á quetir ulco pa 
úquen, la merila cos, nála maxe sámo, lengala 
moicave ilye atanin. An enge lúme yasse yando 
elve náner ú handeo, lá canwacimye, tyárine 
ranya, ve móli írion ar alavéle mailion, 
lemyala mi ulco ar hrúcen ; yelwe, tévala quén 
i exe. 

Mal íre Rehtolvo ar Ainolvo nildie ar melme 
ataniva náner apantaine, ; lá faile cardainen 
yar elve carner, mal oravieryasse ; vi-rehtanes i 
sovallenen ya vi-care nóne ata ar envinyante, 
Aire Feanen. Ulyanes úvea lesta fea sino venna, 
ter Yésus Hristo, Rehtolva. Sie, apa náve 
failante tana Queno lissenen, polilve náve aryoni 
estelo oira coiviéva. 

Voronda ná i quetta, ar nati sine merin i tancave 
tulcal; sie i asávier Erusse polir tace sámaltar 
i cariesse máre cardaiva. Nati sine nar máre ar 
athie atanin. 

Mal quera imle oa ho auce centar ar ontaleparmar 
ar costier ar costi pa i thanye, an taiti nati nar 
ú yáveo ar cumne. Quera oa quén vintala únanwa 
peantie apa minya ar attea orie, istala i taite 
quén equériexe i tiello ar úcára, nála 
námina insenen. 

Íre mentan Artemas hya Ticico lyenna, cara ilqua 
ya polil tulien ninna Nicopolisse, an tasse 
athantien termare i hrívesse. Á anta Sénas i 
thanyengolmon, ar Apollon, ilye maurettar 
lendattan, peniettan munta. 

Mal nai véralvar yando paruvar care máre cardar 
ar quate i nírala mauri, uien pene yáve. 

Illi i ear asinye suilar lye. Á suila i melir me 
i saviénen. 

Nai i Erulisse euva as illi mici le! 

Filemon 

Paulo, mandosse Yésus Hriston, ar Timotheo 
hánolma, Fílemon meldalmanna, ye mole aselme, ar 
Apfia néthalmanna, ar Arhipponna ye ná ohtar 
aselme, ar i ocombenna ya ea coalyasse: Nai 
samuvalde oravie ar raine ho Eru Atarelva ar i 
Heru Yésus Hristo. 

Illume hantan Ainonya ire quetin pa lye 
hyamienyassen, pan hláran pa melmelya ar savielya 
ya samil Yésus Hristova ar ilye i airiva, 
antielyan exelin ranta savielyo, i istyanen ilya 
mánava ya samilve Hristosse. An camnen túra 
alasse ar tiutie melmelyanen, an i airion lauce 
felmi nar envinyante elyenen, háno. 

Sina castanen, ómu samin túra huore Hristosse 
antien lyen canwa pa ya ná vanima, merin ambe 
rato horta lye melmenen, nála ya nanye: Paulo, 
amyára, sí yando mandosse Hriston. Hortan lye pa 
hínanya ye ónen naxenyassen: Onésimo, yá ú 
yuhtiéno elyen, mal sí nála yuhtiéno lyen ar 
nin véla. Sé tyarin nanwene lyenna, ta ná, 
véra endanya. 

Mernen hepitas asinye, náveryan núro nin 
nómelyasse, mí naxi yar colin i evandilyonen. 
Mal ú lavielyo uan mere care aiqua, ar sie mane 
cardalya ua nauva maustanen, mal véra léra 
cilmelyanen. Cé sina castanen anes mapaina lyello 
thinta lúmen, nancamielyan se tennoio, lá ambe 
ve mól mal ve amba la mól, ve melda háno, or 
ilqua inyen, mal manen ita ambe elyen, i hrávesse 
ar i Herusse véla. Etta, qui sanal pa ní ve arwa 
ranto aselye, cama se ve qui camumnel ni. Ente, 
qui acáries aiqua raica hya same rohta lyen, nota 
ta inyenna. Ni Paulo téca véra mányanen: 
Paityuvan ; lá nyarien lyen i rohtalya inyen ná 
véra quenelya. Ná, háno: nai inye samuva ngetie 
lyello i Herusse! Alye envinyata lauce felmenyar 
Hristosse. 

Nála tanca i caruval ve méran técan lyenna, 
istala i caruval yando amba, han ya quetin. Mal 
mí imya lú á manwa nin nóme marien, an 
estelinya ná i hyamieldainen nauvan leryaina len. 

Epafras, ye ea mandosse óni Yésus Hristosse, 
suila lye; yando Marco, Aristarco, Lémas, Lúcas 
; i molir asinye. 

Nai i Heru Yésus Hristo lisse nauva as fairelda! 

Heveryar 

RANTA 

Eru, ye andanéya mi rimbe lúli ar mi rimbe léli 
quente atarilvannar i Erutercánoinen, i mettasse 
sine aurion equétie venna Yondonen, ye asáties 
aryon ilye nation, ar ter ye acáries Ea. Náse 
alca alcareryo ar emma nasseryo, cólala ilye nati 
quettaryo túrenen, ar apa carie poitie 
úcarelvaiva hamnes undu i Meletyo foryasse 
tarmenissen. Sie anaies carna túra epe vali, 
nála aryon esseo alcarinqua epe esselta. 

An manenna mici vali oi equéties: "Elye ná 
yondonya; ónen tye síra" ; ? Ar ata: "Inye nauva 
atarya, ar sé nauva yondonya." Mal íre ata 
mentas Ernónarya mir ambar, quetis: "Ar nai ilye 
Eruo vali tyeruvar se!" 

Ar pa i vali quetis: "Caris valaryar faireli, ar i 
molir sen, ruine náreva." Mal pa i Yondo: "Eru 
ná mahalmalya tennoio ar oi, ar aranielyo vandil 
ná vandil tériéva. Eméliel failie, ar etéviel 
thanyelórie. Etta Eru, Ainolya, ilívie lye 
millonen, ambe lá sartolyar." Ar, "I yestasse, a 
Heru, elye tulcane cemen, ar menel ná taman 
mályato. Tú autuvat, mal elye termare; ar yúyo 
yeryuvatte ve colla, ar ve larma tu-tolúval, ve 
colla, ar nauvatte vistaine. Mal elye i imya ná, 
ar loalyar uar pustuva." 

Mal pa man mici vali oi equéties: "Hama ara 
formanya tenna panyan ngottolyar ve tulco 
talulyant." Ma uar illi mici te núrofaireli, 
mentaine vevien in nauvar aryoni rehtiéno? 

RANTA 

Sina castanen mauya tumnave cime yar ahlárielve, 
vi-pustien oi luttiello oa. An qui i quetta 
quétina ter valali anaie nanwa, ar ilya ongwe ar 
loitie cime axan camner faila paimetie, manen 
uthuvalve qui oloitielve cime rehtie ta túra? I 
yestasse anes quétina lo Herulva, ar anes 
tulcaina elven lo i hlasser se, íre yando Eru 
vettane tanwalínen ar elmendalínen ar taure 
carielínen ar etsatielínen aire feava, ve 
indómerya náne. 

An lá nu vali apánies i ambar ya tuluva, pa ya 
quétalve. Mal mi nóme quén evettie, quétala: 
"Mana atan, enyalielyan se, hya atanyondo, 
cimielyan se? Apánielyes pityave nu vali; antanel 
sen ríe alcarwa ar laitiéva; ar panyanelyes or 
mályato tamani. Ilye nati apániel nu talyat." An 
íre Eru panyane ilye nati nu sé, ea munta yan 
láves náve han túrerya. Sí en ualve cene ilye 
nati panyaine nu sé. Mal é yétalve Yésus, ye 
náne carna pityave nu vali, arwa ríeo alcarwa ar 
laitiéno apa lendes ter qualme, tyavieryan qualme 
ilya quenen, Eruo lissenen. 

Náne mára sen yen ilye nati ear ar ter ye ilqua 
ea, íre tulyumnes rimbe yondoli alcarenna, care i 
Cáno rehtielto ilvana ter perperiéli. An ye 
airita ar i nar airinte illi tulir ho Er, ar sina 
castanen uas naityana pa estie te hánor, ve 
quetis: "Nyarduvan esselya hánonyain; i ocombeo 
endesse lye-laituvan lírinen." Ar ata: "Panyuvan 
estelinya sesse." Ar ata: "Yé, inye ar i híni i 
nin-ánie Eru!" 

Pan i híni samir ranta mi hráve yo serce, yando 
sé mi imya lé camne ranta mi tú, qualmenen 
nancárala ye sáme i túre tyarien qualme, ta 
ná, i Arauco, ar etelehtien illi i caurenen 
qualmeva náner móli quanda coivieltasse. An uas 
manya vali, mal Avrahámo nossen manyas. Etta 
mauyane sen náve ve hánoryar ilye natisssen, 
náveryan órávala ar voronda héra airimo, 
yacien cámayancali pa i lieo úcari. An pan sé 
asámie perperiéli íre anes tyastaina, polis 
manya i nar tyastaine. 

RANTA 

Etta, airi hánor i samir ranta i yaliénó 
menelenna, cima i apostel ar héra airimo ye 
etequentalve ; Yésus. Anes voronda yen se-carne 
sie, ve náne yando Móses quanda coasse tana 
Quenwa. An sé ná nótina valda alcaro túra lá 
ta Móseo, pan ye acarastie coa same laitie túra 
lá ya i coa same. An ilya coa ná carastaina lo 
quén, mal ye acarastie ilye nati ná Eru. Ar 
Móses ve núro náne voronda i quanda coasse tana 
Quenwa, ve vettie natalion pa yar mo quetumne 
epeta, mal Yésus náne voronda ve Yondo i coasse 
tana Quenwa. 

Etta, ve i Aire Fea quete: "Síra qui lastalde 
ómaryanna, áva care endalda hranga, ve íre 
queni tyarner sára rúthe i auresse tyastiéva i 
erumesse, íre atarildar ni-thahtaner tyastiénen, 
apa cennelte cardanyar ter loar canaquean. Etta 
feuyanen nónare sina ar quente: Illume ranyalte 
endaltasse, ar té uar isintier tienyar. Sie 
quenten vanda endanyasse: Ualte tuluva mir 
sérenya!" 

Tira inde, hánonyar, pustien aiquen mici le oi 
samiello olca enda ú saviéno, tyárala le hehta 
i coirea Eru. Mal á horta quén i exe, ilya 
auresse íre en ea ya mo esta "síra", pustien 
aiquen mici le návello carna sarda i 
úthahtiénen úcareo. An asámielve ranta as i 
Hristo. Erya maurelva ná i hepilve tenna i tyel i 
talma ya sámelve i yestasse. 

Íre ná quétina: "Síra, qui lastalde 
ómaryanna, áva care endalda hranga, ve íre 
queni tyarner sára rúthe" ; man náner i queni i 
lastaner, ananta tyarner sára rúthe? Ma i carner 
sie uar náne illi i lender et Mirrandorello, 
tulyaine lo Móses? Ente, man Eru feuyane ter loar 
canaquean? Ma ualte náne i úcarner, i queni ion 
loicor lantaner i erumesse? I queni in vandanen 
váquentes tule mir sérerya, man anelte, qui lá 
i loitaner cime canwaryar? Sie cenilve i ualte 
lertane tule minna peniénen saviéva. 

RANTA 

Etta, pan vanda lemya pa tulie mir sérerya, alve 
ruce, an théya i míci le ear queneli i oloitier 
sa. An i evandilyon náne tulúna venna ar téna 
véla, mal i quetta ya hlasselte carne munta athea 
tien, an ualte náne ertaine saviénen as i 
lastaner. An elve i asávier é tulir mir i sére, 
aqua ve equéties: "Vanda sina antanen 
rúthenyasse: Ualte tuluva mir sérenya" ; ómu 
cardaryar náner telyaine tulciello i mardeva. An 
mi nóme equéties i pa i otsea aure: "Ar Eru 
sende i otsea auresse ilye cardaryallon", ar ata 
mi nóme sina: "Ualte tuluva mir sérenya." 

Etta, pan ear en queneli i tuluvar mir sa, ar i 
camner i evandilyon i yestasse uar túle mir sa 
loitiénen cime canwaryar, ata teas aure, 
quetiénen apa anda lúme Laviro lírisse: "Síra" 
; ve quentes yá ; "Sira, qui hlarilde ómarya, 
áva care endalda hranga!" An qui Yosua te-tulyane 
nómenna séreva, Eru lá quetumne epeta pa hyana 
aure. É euva en sendare-sére Eruo lien. An ye 
utúlie mir Eruo sére, yando esérie 
cardaryallon, ve Eru carne véraryallon. 

Etta, alve care ilqua ya polilve tulien mir sére 
tana, pustien aiquen lantiello mi imya lé: 
loitiénen cime i canwar. An Eruo quetta ná 
coirea ar cole túre, ar nas aica epe ilya 
yúmaicea macil, térala tenna ciltas fea ar 
faire, axor ar axende, ar pole tunta i endo sanwi 
ar incar. Ar ua ea onna ya ua cénina lo sé, mal 
ilye nati nar helde ar pantaine henyant, sé yenna 
mauya ven hanquete. 

Etta, cénala i samilve túra héra airimo ye 
elendie ter i meneli, Yésus i Eruion, nai 
hépalve etequentielva. An samilve ve héra 
airimo, lá quén ye ua ista same ofelme aselve 
íre nalve milye, mal quén ye anaie tyastaina mi 
ilya lé ve nar elve, mal ú úcareo. Etta nai 
tuluvalve i mahalmanna Erulisseva arwa huoreo, 
camien oravie ar hirien lisse vi-manyala 
lúmelvasse maureva. 

RANTA 

An ilya héra airimo mapaina ho mici atani ná 
panyaina rá atanin or nati Eruva, yacien annar ar 
yancar pa úcari. Istas lenga milyave in penir 
istya ar nar ránie, pan yando sé illume tunta 
véra milya sómarya, ar síve caris yancar rá i 
lien, tambe mauya sen care yancar yando rá insen 
; pa úcare. 

Ente, quén ua came alcar sina insenen, mal eryave 
íre náse yálina lo Eru, ve náne yando Áron. 
Sie yando i Hristo ua alcaryane inse, ve qui 
carnesexe héra airimo. Ye se-carne sie náne ye 
quente pa se: "Tyé ná yondonya; inye síra óne 
tye." Mi imya lé quetis yando hyana nómesse: 
"Elye ná airimo tennoio, mi lérya Melciserec." 

Hráveryo auressen Yésus mentane hyamiéli ar 
arcandeli yenna polle se-rehta et qualmello, polde 
rambelínen ar nírelínen, ar anes hlárina 
áyaryanen Eruva. 

Ómu anes Yondo, parnes náve canwacimya i 
natainen yar perpéres. Ente, apa anes carna 
ilvana, anes ye sate oira rehtie illin i cimir 
canwaryar. An anes tultaina lo Eru, náven héra 
airimo, mi lérya Melciserec. 

Pa sé samilme rimbe nati quetien ; ar tyarie le 
hanya tai ná urda, pan hlarielda anaie carna 
lenca. An ómu sí carnelde arya qui anelde 
peantalli, elden mauya i quén peanta len ata i 
minye nati Eruo quetto. Samilde maure ilinwa, lá 
ronda matsova, an ilquen ye suce ilimo ua maite pa 
i quetta failiéva, an náse hína. Mal ronda 
matso ná in nar aqua álienwe, in yuhtiénen 
peánier tuntieltar manen ciltie márie ulcullo. 

RANTA 

Etta, apa autie i minye natillon i peantiéno 
Hristo, alve cesta i quanta hande, lá ata tulcala 
talma pa inwis qualini cardallon ar savie Erusse, 
i peantie pa tumyaler ar i panie maiva, i enortie 
qualiniva ar oialea namie. Ar ta caruvalve, qui 
Eru lave. 

An qui queni mi lú er acámier i cala ar 
atyávier i anna menello ar asámier lesta Aire 
Feo, ar atyávier Eruo mára quetta ar i túlala 
Ardo túri, mal alantier oa, tá mo ua pole 
envinyata inwisselta, an tarwestalte ata i Eruion 
inten ar naityar se. An i talan ya suce i miste ya 
rimbave lanta sanna, ar cole olvar yar nar máre 
alamoryain, came aistie Erullo. Mal qui colis 
neceli ar nelmasirpi, nas nótina ve munta ar hare 
návenna hunta, ar i mettasse nas urtaina. 

Ómu quetilme lenna sie, meldar, pa lé nalme 
tance i arye nation yar tulyar rehtienna. An Eru 
ua úfaila, loitala enyale mótielda ar i melme 
esseryava ya tannelde ve núror i airin, ve en 
nalde. Ar merilme i ilquen mici le tanuva uryala 
thúle samien i quanta tancie tenna i tyel. Sie 
ualde nauva lence, mal caruvar ve té carir i 
saviénen ar cólenen nar aryoni i vandaron. An 
íre Eru carne vandarya Avrahámen, antanes 
vandarya insenen, pan ua enge aiquen ambe túra 
yenen ence sen anta sa. Ar sie, apa Avraham tanne 
cóle, camnes vanda sina. An atani antar vandaltar 
yenen ná ambe túra, ar vandalta ná i metta ilya 
costo, pan nalte naute sanen. Lé sinasse Eru, 
íre mernes tana i vando aryonin manen alavistima 
thantierya náne, carnexe nauta tien. Sie, nat 
attanen yat uat pole ahya ar pa yat Eru ua pole 
hure, elve i uthúthier i caumanna polir same 
túra horme hepien i estel panyaina epe ve. Estel 
sina samilve ve ciryampa i fean, tulca ar tanca, 
ar rahtas han i fanwa, i nómenna yanna Yésus 
lende ar pantane i malle ven, sé ye anaie carna 
héra airimo tennoio, Melcisiréco lénen. 

RANTA 

Melciserec sina, aran Sálemo, airimo i Antura 
Eruo, velle Avraham íre nanwennes apa i apaire or 
i arani ar aistane se. Sen Avraham antane quaista 
ilye nation. Minyave náse, ve esserya tea, aran 
failiéva, ar tá yando aran Sálemo, ta ná, aran 
raineo. Náse ú ataro hya amillo ar pene 
ontaleparma, ar uas same yesta aurion hya metta 
coiviéno. Sie náse emma i Eruiono, lemyala ve 
airimo tennoio. 

Cima mai manen túra náse, nér sina yen Avraham, 
i nossentur, antane quaista i arye armaron mapaine 
i ohtasse. Nanwa, i neri i ontalesse Lévillo i 
camir i airimosse samir axan i thanyesse pa mapie 
quaistar i liello, ta ná, vére hánoltallon, 
ómu yando té nar Avrahámo nosseo. Mal nér 
sina, yeo ontale ua tule ho té, namper quaistali 
Avrahamello ar aistane ye sáme i vandar. Ilya cos 
pella, i ambe pitya ná aistana lo i ambe túra. 
Ar i minya nattosse, nereli i quélar camir 
quaistar, mal i attea nattosse: quén ye same i 
vettie i náse coirea. Ar, qui lertan sie carpa, 
ter Avraham yando Lévi ye came quaistar apátie 
quaistali, an enges en ataryo othwesse íre 
Melciserec velle se. 

Qui mo é camne ilvana sóma ter i airimosse 
Léviron ; an ta náne ranta íre i thanye náne 
antaina i lien ; manen enge en maure i ortumne 
hyana airimo, Melciseréco lénen ar lá quétina 
náve Árono lénen? An i nér pa ye nati sine nar 
quétine náne nóna mir hyana nosse, yallo úquen 
evévier ara i yangwa. An ve ilquen ista, Herulva 
túle ho nosserya Yehúra, ar Móses quente munta 
pa airimor ho nosse tana. 

Ar ná en ambe athcénima i orta hyana airimo, 
vávea Melciserecenna, ye ná carna sie, lá i 
thanyenen axano ya caita hrávenna, mal i túrenen 
alanancárima coiviéno. An vettiesse ná 
quétina: "Nalye airimo tennoio, mi lérya 
Melciserec." 

Sie i ambe arinya axan ná panyaina oa, an nas 
milya ar ua athea. An i thanye carne munta ilvana, 
mal i talie arya estelwa carne sie: i estel yanen 
túlalve hare Erunna. Ta ua martane ú vando. An 
é ear exeli i anaier cárine airimor ú vando, 
mal ea quén arwa vando antaina lo i Er ye quente 
pa sé: "I Héru ánie vandarya, ar uas vistuva 
cilmerya: Nalye airimo tennoio." Etta véren ta 
arya Yésus anaie antaina ve varnasse. Ente, 
mauyane rimbalin náve airimóli, pan qualme 
pustane te lemiello, mal sé, pan samis vórea ar 
oira coivie, same airimosserya ú neuroron. Etta 
ece sen yando aqua rehta i tulir Erunna ter sé, 
pan náse illume coirea, arcien tien. 

An síte héra airimo náne ven athea: aire, 
ulculóra, alavahtaina, ciltaina úcarindollon, ar 
carna tára lá menel. Ua mauya sen ilya auresse, 
ve yane hére airimor carner, yace yancali: 
minyave pa vére úcareryar ar tá pa i úcari i 
lieo (an ta carnes erya lú íre yances inse), an 
i thanye sate nereli ve hére airimor ómu nalte 
milye, mal i quetta i vando ya túle apa i thanye 
sate Yondo, ye ná carna ilvana tennoio. 

RANTA 

I onotie i quétine nation ná si: Samilve síte 
héra airimo, ar ahámies undu i foryasse i 
mahalmo i meneldea Meletyava, ve núro i aire 
nómeo ar i nanwa lancoasse, ya i Héru ortane, ar 
lá atan. An ilya héra airimo ná sátina yacien 
annali ar yancali véla, ar mauyane yando quén 
sinan same nat yacien. Qui enges sí cemende, 
únes airimo, an ear i yacir annar i thanyenen. 
Mal té veuyar ve epemma ar leo i meneldie nation, 
aqua ve Móses, íre carumnes i lancoa, camne i 
valaina canwa. An quetis: "Cima i caril ilye nati 
ve i emma tanaina lyen i orontesse." Mal sí 
Yésus acámie ambe maira núronóme, ar sie náse 
enelmo véreo ya mi vávea lé ná arya, tulcaina 
arye vandalinnar. 

An qui i minya vére náne ilvana, úquen cestumne 
nóme attean, an é tuntas cáma íre quetis: 
"Yé! I auri tuluvar, quete i Héru, íre caruvan 
vinya vére as i már Israélo ar i már Yehúro, 
lá ve i vére ya carnen as atariltar i auresse ya 
nampen málta ar te-tulyane et Mirrandorello. An 
té uar lemyane vérenyasse, ar ualte valdie nin 
ambe, quete i Héru. 

An si ná i vére ya caruvan as Israélo már apa 
auri ente, quete i Héru: Panyuvan thanyenyar 
sámaltassen, ar endaltasse tecuyanyet. Ar nauvan 
Ainolta, ar té nauvar lienya. Ar laume 
peantulvalte, ilquen armarorya ar ilquen hánorya, 
quétala: "Á ista i Héru!" An illi mici te 
istuvar ni, i ampityallo i anturanna mici te. An 
nauvan órávala pa úfaile cardaltar, ar laume 
enyaluvan úcareltar ambe." 

Íre quetis "vinya vére", ehehties i noa vére. 
Mal ta ya ná hehtaina ar yeryaina rato autuva. 

RANTA 

Yando i noa vére é sáme thanyeli pa vevie ar 
yána ya náne mar sino. An mo carne minya 
lancoa-thambe yasse enger i calmatarma ar i tanie 
i massaiva, ar nas estaina i Aire. Mal ca i attea 
fanwa enge lancoa-thambe estaina i Aire Airion. 
Tasse enger i yangwa nisqueo ar i Vérecolca, aqua 
tópina maltanen, yasse enge i camma maltava arwa 
i máno ar Árono vandil ya tuiane ar i palmat i 
véreo; mal or sa enget i alcarinque ceruvu, yat 
teltanet i túpo. Mal sí ua i lúme quetien pa 
ilya erya mici nati sine. 

Apa nati sine náner cárine sie, i airimor lender 
mir i minya lancoa-thambe ilye lúmessen carien 
núromolier, mal mir i attea thambe i héra airimo 
erinqua lelya, erya lúmesse mi loa er, lá ú 
serceo, ya yacis insen ar i lieo úcarin yar nar 
cárine ú istyo. Sie i Aire Fea lave ven hanya i 
ua náne i tie mir i aire nóme carna sinwa íre i 
minya lancoa tarne. Lancoa sina náne emma pa i 
lúme ya sí utúlie, ar ve i emma náne, annali 
ar yancali nar sí yácine. Mal tai uar pole care 
i nér ye care núromolie, ilvana pa 
immotuntierya, mal appar munta hequa matsoli ar 
yuldali ar alavéle tumyaléli. Anelte axalli i 
hráveo, tenna i lúme carien nati tére túle. 

Mal íre Hristo túle ve héra airimo i mánaron 
yar utúlier, ter i ambe hoa ar ambe ilvana lancoa 
lá carna mainen, ta ná, lá ontie sino, lendes 
erya lú ar tennoio mir i aire nóme, lá arwa 
serceo nyéniron ar nesse mundoron, mal arwa véra 
serceryo, ngetala oira etelehtie ven. An qui i 
serce nyéniron ar mundoron ar litte yaxio, 
palastaina innar anaier vahtaine, pole airita 
tenna carie i hráve poica, manen olya ambe serce 
i Hristo, ye oira fairenen yancexe ú vaxeo Erun, 
poituva immotuntielvar qualini cardallon, 
molielvan i coirea Ainon? 

Ar sie náse enelmo vinya véreo. Etta i nar 
yáline polir came i vanda oira aryoniéno, pan 
qualme amartie lehtien te nanwerenen ongweltallon 
nu i noa vére. An yasse ea métima nirme, mauya 
náve tulcaina i ye tence sa, ná qualin. Lá nó 
náse qualin nas túresse, pan uas same túre mí 
lúme ya i quén ye carne sa, ná coirea. An íre 
ilya axan técina i thanyesse náne quétina lo 
Móses i lienna, nampes i serce i nesse mundoron 
ar i nyéniron as nén ar carne tó ar airathea ar 
palastane i parma imma ar i quanda lie, quétala: 
"Si ná i serce i véreo ya Eru apánie lesse." Ar 
palastanes i lancoa ar ilye i veni i veviéno mí 
imya lé, i sercenen. I thanyenen harive ilye nati 
nar poitaine sercenen, ar qui serce ua ulyaina, ua 
ea apsenie. 

Etta, maurenen, i emmar i meneldie nation náner 
tainen poitaine, mal i meneldie nati inte anaier 
poitaine yancalínen yar nar arye lá taiti 
yancar. An Hristo lende mir, lá ainas cárina 
mainen, mal menel imma, tulien epe Eruo cendele 
rá ven. Ente, uas túle yacien inse rimbave, ve i 
héra airimo mene mir i ainas loallo loanna, 
túlula serce ya ua vérarya. Tá mauyane sen 
perpere rimbave tulciello i mardeva. Mal sí 
acáries inse sinwa mi erya lú ar tennoio i rando 
tyeldesse, panien oa úcare yaciénen inse. Ar ve 
ná sátina Atanin quale erya lú, mal epta 
námie, sie yando i Hristo náne yácina erya lú 
ar tennoio colien rimbalion úcari. Uas tuluva pa 
úcare mí attea lú ya tanuvas inse, in yétar 
senna camien rehtie. 

RANTA 

An pan i thanye same leo i túlala mánaron, mal 
lá i quanta emma i nation, i yancar yácine 
loallo loanna uar pole care ilvane i talar tai. 
Qui carnelte, ma mo ua pustane yace, i tyerindor 
nála poitaina erya lú ar tennoio, lá ambe 
tuntala úcare intesse? Úsie, sine yancainen ea 
enyalie úcariva loallo loanna, an i serce 
mundoron ar nyéniron ua pole mapa úcare oa. 

Etta, íre tulis mir i mar quetis: "Yanca ar yacie 
ualye merne, mal manwanel hroa nin. Ual same 
alasse urtaine yancassen, hya yancassen pa 
úcari." Tá quenten: "Yé, utúlien ; i 
toluparmasse ná técina pa ni ; carien 
indómelya, Eru!" Apa minyave quentes: "Ual merne 
hya sáme alasse mi yancar ar yacier ar urtaine 
yancar ar úcare-yancar" ; yar nar yácine i 
thanyenen ; tá quetis: "Yé, utúlien carien 
indómelya." Mapas oa i minya tulcien i attea. 
Tana "indómenen" nalve airinte i yaciénen i 
hroava Yésus Hristo, erya lú ar tennoio. 

Ente, ilya héra airimo tare aurello aurenna 
vevien ar yacien i imye yancar rimbave, pan tai 
uar oi pole aqua mapa oa úcari. Mal nér sina 
yance er yanca pa úcari oiale ar hamne undu ara 
Eruo forma, ho tá lartala tenna ngottoryar nauvar 
panyaine ve tulco talyant. An erya yaciénen 
acáries i nar airinte ilvane tennoio. Ente, i 
Aire Fea yando vetta ven, an apa quetie: "Si ná i 
vére ya caruvan aselte ente auressen, quéta i 
Héru: Panyuvan thanyenyar endaltasse, ar 
sámaltasse tecuvanyet", yando quetis: "Ar 
úcareltar ar thanyelóre cardaltar laume 
enyaluvan ambe." Yasse ea apsenie taiva, ua ea en 
yacie pa úcare. 

Etta, hánor, pan samilve huore pa i tie mir i 
ainas Yésus Hristo sercenen, tie ya pantanes ven 
ve vinya ar coirea tie ter i fanwa, ta ná, i 
hráve, ar pan samilve túra airimo or i coa 
Eruva, alve tule arwe voronda endo ar aqua tanca 
saviéno, pan endalva ná poitaina olca 
immotuntiello ar hroalvar sóvine poica nennen. 
Alve en etequenta estelelva, lá nála iltance, an 
ye antane i vanda ná voronda. Ar alve cime quén 
i exe, hortien melme ar máre cardar, lá hehtala 
yomenielvar, ve quenelion haime, mal hortala quén 
i exe, ar i ambe sie íre cenilde i aure túla 
hare. 

An qui nirmenen úcarilve apa camie i istya i 
nanwiéva, ua ambe lemya yanca pa úcari. Mí men 
mo cauresse yéta ompa namienna ar uruiva urtala 
thúlenna ya ammatuva i tarir sanna. Aiquen ye 
arácie Móseo thanye quale ú oraviéno, íre ear 
atta hya nelde i náner astarmor. Manen ita ambe 
naraca paimeo, sanalye, sé nauva valda ye avattie 
i Eruionna ar ye oloitie note ve aire i serce i 
véreo yanen anes airinta, ar ye acárie i 
Erulisseo Faire rúthea nattiriénen? An istalve 
ye quente: "Ninya ná ahtarie; inye accaruva", ar 
ata: "I Héru namuva lierya." Ná rúcima lantie 
mir i coirea Eruo mát! 

Mal enyala i noe auri, yassen, apa camnelde i 
cala, perpérelde túra mahtie, arwe urdiéli. 
Enger lúli yassen anelde pantave antaine yaiwelin 
ar thangiélin véla, ar lúlissen sámelde ranta 
as exeli i lender ter síti nati. An tannelde 
ofelme in enger mandosse, ar mi alasse collelde i 
pilie armaldaiva, istala i haryanelde ya ná arya 
ar lemyala. 

Etta, áva hate oa indello huorelda, ya cole as 
insa túra paityale. An samilde maure voronwiéva, 
camieldan ta pa ya Eru ánie vandarya, apa carie 
indómerya. An "apa ita thinta lúme ye túla 
tuluva, ar uas nauva telwa." Mal "failanya samuva 
coivie saviénen", ono qui "tucis inse oa, feanya 
ua same alasse sénen". Elve uar i nostale ya 
tucixe oa mir nancarie, mal i nostale ya same 
savie, sie cámala coivie. 

RANTA 

Savie ná i varnasse nation pa yar mo same estel, 
i tanie nanwaron yar mo en ua cene. An síte 
saviénen i yárar camner vettie. 

Saviénen tuntalve i náne Ea partaina Eruo 
quettanen, ar sie ya ná cénima utúlie yallo ua 
apantaina. 

Saviénen Ável yance Erun yanca ambe mirwa epe ta 
Caino, ar tana saviénen camnes vettie i anes 
faila, Eru vettala pa annaryar, ar ter ta en 
carpas, ómu qualles. 

Saviénen Énoc náne mapaina oa, se-pustien 
ceniello qualme, ar únes hírina, pan Eru nampe 
se oa. Nó anes mapaina camnes i vettie i anes 
mára Eruo hendusse. Ente, ú saviéno ua cárima 
náve mára sen, an mauya yen tule hare Erunna 
save i eas, ar i paityas aiquen ye cesta se. 

Saviénen Nóa, apa sámes orie pa natali yar en 
uar náne cénine, tannexe Erunilda ar carastane 
marcirya i rehtien nosseryava, ar savieryanen 
namnes i mar, ar anes carna aryon i rehtiéno ya 
tule saviello. 

Saviénen Avraham, íre anes yálina, carne ve i 
canwa ar etelende mir nóme ya anes martyaina came 
ve aryono ranta, ar etelendes lá istala yanna 
lelyumnes. Saviénen marnes ve ettelea quén i 
nóresse vandava ve ettelea nóresse, ar marnes 
lancoalissen as Ísac ar Yácov, i aner aryolli 
óse i imya vando. An yentes ompa i ostonna arwa 
nanwe talmalion, yó thamno ar tano ná Eru. 

Saviénen yando Sara camne túre nostien erde, 
ómu anes acca yára, pan nontes sé voronda ye 
antane i vanda. Sie erya nerello, ye yando náne 
ve qualin, náner nóne hínali rimbe ve menelo 
tinwi ar ve i litsi earo fárasse, únótime. 

Saviesse ilye queni sine qualler, ómu ualde cenne 
i vandar cárine nanwe, mal cenneltet hairello ar 
suilaner tai, ar etequentaner i anelte etteleáli 
ar etyali cemende. An i quetir síti natali tanar 
i cestalte nóme ya nauva véralta. Ananta, qui é 
hempelte sámasse i nóme yallo etelendelte, ence 
tien nanwene. Mal sí cestanelte arya nóme, ta 
ná, meneldea nóme. Etta Eru ua naityana pa te 
íre náse estaina Ainolta, an amanwies osto 
tien.Saviénen Avraham, íre anes tyastaina, yance 
Ísac, ar i nér ye acámie i vandar náne yácala 
ernóna yondorya, ómu náne quétina senna: "Ya 
naiva estaina 'erdelya' tuluva ter Ísac." Mal 
intyanes i polle Eru orta se yando qualinillon, ar 
emmanen é camneses talo. 

Ente, saviénen Ísac aistane Yácov ar Ésau pa i 
nati yar tulumner. 

Saviénen Yácov, íre anes hare qualmenna, 
aistane yúyo yondoron Yósefo ar tyerne nírala 
vandilyo inganna. 

Saviénen Yósef, hare mettaryanna, carampe pa 
manen Israelindi lelyumner ettenna, ar antanes 
canwa pa axoryar. 

Saviénen Móses náne nurtaina ter astor nelde lo 
ontaryat apa náve nóna, pan cennelte i lapseo 
vanie ar uar runcer i arano canwallo. Saviénen 
Móses, apa túles vienna, váquente náve estaina 
Fárao selyeo yondo, cílala perpere ulco as Eruo 
lie or samie alasse mi úcare ter lúme, an nontes 
i naityale Hristova mirwa epe Mirrandoro harmar, 
an yentes ompa i antienna i paityaléva. Saviénen 
oantes Mirrandorello, mal ú ruciéno i aranello, 
and an anes voronda ve qui cennes i Alacénima. 
Saviénen carnes i Lahtie ar i palastie i serceva, 
pustien i Nancarindo appiello minnónaltar. 

Saviénen lendelte ter i Carne Ear ve parca 
noresse, mal íre i Mirrar néver hilya, anelte 
ammátine. 

Saviénen Yerico rambar lantaner apa anelte 
péline ter auri otso. Saviénen Ráhav i 

imbacinde ua qualle as i uar canwacimye, pan 
camnes i larmor rainesse. 

Ar mana amba quetuvan? An lúme ni-loituva qui 
nyarin pa Ireon, Varac, Samson, Yefta, Lavir ar 
yando Samuel ar i Erutercánor, ye saviénen 
turuner araniéli, carner failie, camner vandali, 
pustaner raurolion antor, tamper ruiveo túre, 
úther macillion maicallon, milya sómallo náner 
cárine polde; anelte canye ohtasse, vintanelte 
ettelie hosseli. Nisseli nancamner qualiniltar 
enortiénen, mal exeli náner ngwalyaine pan ualte 
merne lehtie nanwerenen, an mernelte came arya 
enortie. Exeli camner yaiweli ar ripiéli, é amba 
la tai, nútelínen ar mandolínen. Anelte nance 
sarnelínen, anelte tyastaine, anelte saraine mir 
rantali, quallelte nála nance macillínen, 
tompeltexer helmalínen mámaron ar nyéniron, 
íre anelte mauresse, thangiesse, perpérala ulca 
lengie. Anelte acca mani mar sinan. Vantanelte mi 
erumeli ar rottoli ar eccali cemeno. 

Ananta ilye queni sine, ómu camnelte vettie pa 
savielta, uar ngente i vando amaquatie. An Eru 
apacenne arya nat elven; sie únelte cárine 
ilvane oa vello. 

RANTA 

Etta, arwe ta hoa fanyo vettolíva os ve, nai 
yando elve panyuva oa ilya lunga nat ar i úcare 
ya lintiénen vi-remba, ar alve nore voronwiénen 
i norme panyaina epe vi, íre yétalve yenna ná 
savielvo Cáno ar ye care sa ilvana, Yésus. I 
alassen ya náne panyaina epe se perpéres i 
tarwe, nattírala naityale, ar ahámie undu i 
foryasse i mahalmo Eruva. Cima mai ye ocólie 
taite cotya carpie ho i úcarir intenna; tá ualde 
nauva lumbe ar taltuva fealdasse. 

Mahtala úcarenna, ualde en atárie tenna serce, 
mal alávielde i hortie ya quete lenna ve yondor: 
"Yonya, áva nattire paimesta i Héruo, ar áva 
talta íre camitye tulce quettaryar, an yen i 
Héru mele, antas paimesta, an ripis ilquen ye 
camis ve yondo." 

Paimestanen nalde voronde. Eru lenga len ve 
yondoin. An man ná i yondo yen i atar ua anta 
paimesta? Mal qui nalde ú i paimesto yasse illi 
asámier ranta, nalve anwave hinali nostaine 
ettesse vesto, ar la yondoli. Ente, sámelve 
hrávelvo atari antien ven paimesta, ar sámelve 
áya tien. Lau ita ambe carilve mai qui panyalvexe 
nu i Atar fairion, samien coivie? An té ter 
thinta lúme antaner ven paimesta, ve náne mára 
mi hendulta, mal sé care ta pan nas athea ven, 
camielvan ranta aireryasse. Mí lú ya nas 
antaina, ilya paimesta théya, lá ve alasse, mal 
ve nyére; ananta epeta in nar peantaine sanen 
antas yáve raineva, ta ná, failie. 

Etta á antorya i mát yat lingat undu ar i milye 
occat, ar cara tére maller taluldant. Sie ya ná 
úlévima ua nauva panyaina et lequettello, mal 
ambe rato nauvas nestaina. Á roita raine as ilye 
queni, ar i airitie ú yó úquen cenuva i Heru, 
íre cimilde i úquen nauva nehtaina lisseo Eruo 
ar uar lave hloirea thundun tuia ama tyarien urdie 
ar vahtien rimbali. Sie ua euva aiquen ye úpuhta 
hya aiquen úaire, ve Ésau, ye quaptalesse erya 
matten antane oa minnónierya. An yando lé istar 
i epeta, ire mernes harya i aistie, anes quérina 
oa. An ómu nírelissen cestanes inwis, uas hirne 
nóme san. 

An sí ualde utúlie hare yanna mo pole appa ar ya 
ná nartaina ruivenen, ana lumbo ar huive ar raumo 
ar hyólo lamma ar i óma ya carampe; íre 
hlasselte óma tana, i lie arcane i munta amba 
náve quétina tien. An ualte polle cole i axan: 
"Ar qui celva appa i oron, mauya i náse nanca 
sarnelínen!" Ente, ya cennelte náne ta rúcima i 
tyarnes Móses quete: "Rúcan ar pélan!" Mal 
utúlielde hare Oron Síonna ar i coirea Eruo 
ostonna, meneldea Yerúsalem, ar valannar 
quaihúmi ócómienwe, ar i ocombenna i 
minnónaron minatécine menelde, ar Erunna ye na 
illion námo, ar fairennar i failaron i nar 
cárine ilvane, ar Yésunna, i enelmo vinya 
véreo, ar i serce palastiéva, ya carpa mi lé 
arya epe Ávelo serce. 

Cena i ualde quere oa ye quéta! An qui té uar 
úthe i querner se oa íre camnelde orie cemende, 
ita ambe elve lauvar, qui querilvexer yello quete 
menello. Lúme yanasse ómarya palle i cemen, mal 
sí ánies vanda, quétala: "Mi attea lú paluvan, 
lá cemen erinqua, mal yando menel." I quettar "mi 
attea lú" tear i mapie oa i nativa yar anaier 
cárine, ar sie i nati yar uar páline lemyuvar. 
Etta, pan camuvalve alapálima aranie, nai en 
samuvalve Erulisse, yanen lertalme veuya Erun mi 
ainocimie ar áya. An Ainolva na yando ammátala 
ruive. 

RANTA 

Nai hánonilmelda lemyuva! Áva loita anta nilme 
etteleain, an ter sa queneli, ú istiéno, 
acámier valali ve athaliltar. Enyala i ear 
mandosse, ve qui nalde tasse aselte, ar i perperir 
ulco, pan yando elde nar en hroasse. Nai vesta 
nauva alcarvalda mici illi, ar i vestacaima ú 
vaxeo, an Eru namuva i úpuhtar ar i racir vesta. 
Nai lélda coiviéno nauva ú melmeo telpeva, íre 
sanalde pa i nati yar ear sí ve fárie len. An 
equéties: "Laume hehtuvanyes ar laume autuvan 
lyello." Etta lertalve same huore ar quete: "I 
Héru ni-manya; uan rucuva. Mana pole atan care 
nin?" 

Cima i tulyar le, i equétier Eruo quetta lenna, 
ar íre sanalde pa lengielto yáve, á hilya 
savielta. 

Yésus Hristo ná i imya noa ar síra ar tennoio. 

Áva na cóline oa lo alavéle ar ettelie 
peantier, an ná athea i endan náve carna tanca 
Erulissenen, lá matsonen, ya ua anaie athea in 
cimir ta. 

Samilve yangwa yallo i veuyar ara i lancoa uar 
lerta mate. An i hroar i celvaron ion serce ná 
talaina mir i aire nóme lo i héra airimo, nar 
urtaine ettesse i estoliéno. Sie yando Yésus, 
airitieryan i lie véra serceryanen, perpére 
ettesse i ando. Etta alve lelya senna ettesse i 
estoliéno, cólala i naityala carpie ya sé 
colle, an ualve same sisse osto ya lemya, mal 
cestalve ta ya tuluva. Ter sé alve illume yace 
Erun yanca laitaléva, ta ná, yáve ho péli yar 
etequentar esserya. Ente, áva lave i carien 
márieva hya i antien exin talta sámaldallo, an 
tai nar yancali yar nar írime Erun. 

Á himya i canwar ion tulyar le ar á panya inde 
nu te, an tirilte fealdar ve queneli i antuvar 
onótie; sie ecuva tien care si arwe alasseo ar 
lá arwe siquiléo, an ta ua athea len. 

Hyama elmen, an nalme tance i samilme mára 
immotuntie, mérala lenga mai mi ilye nattor. Mal 
hortan i carilde si or ilqua, entulienyan lenna ta 
ambe rato. 

Sí nai i Aino raineva, ye talle ama qualinillon i 
túra mavar mámaron arwa i serceo oira véreo, 
Yésus Herulva, antuva len ilya mána ve carmar 
carien indómerya, cárala vesse Yésus Hristonen 
ya ná mára henyatse. Nai euva sen i alcar 
tennoio ar oi! Násie. 

Sí hortan le, hánor, i colilde quetta sina 
hortaléva, an mentan len tenna mance quettalíva. 
Á ista i Timothéo, hánolva, anaie etelehtaina. 
Qui tulis lintiénen, le-cenuvan óse. 

Á anta suilienya illin i tulyar le, ar ilye i 
airin. I ear Italiasse suilar le. 

Nai i Erulisse euva as illi mici le! 

Yácovo Tecet 

RANTA 

Yácov, Eruo ar i Heru Yésus Hristo mól, i 
nossin yunque yar nar vintaine: Hara máriesse! 

Hánonyar, íre samilde tyastier ilye nostaleron, 
nota ilye tai ve poica alasse, istala, ve carilde, 
i tyastaina savielda care voronwe. Mal lava 
voronwen telya mótierya, náveldan ilvane ar 
telyaine ilye natassen, pénala munta. 

Sie, qui aiquen mici le pene sailie, nai arcuvas 
Erullo, ye anta illin, mérala ar ú narace 
quettaron, ar sailie nauva sen antaina. Mal nai 
arcas saviesse, aqua ú iltance sanwion, an ye ná 
iltanca ná ve falma earo, mentaina i súrinen ar 
vávaina sir yo tar. Áva lave taite neren intya i 
camuvas aiqua i Herullo; náse nér atwa sámo, 
iltanca ilye malleryassen. 

Mal nai i nalda háno samuva alasse pan náse 
carna arta, ar i lára pan náse nucumna, an ve 
lóte i salqueo autuvas. An Anar orta mi úre, ar 
hestas i salque, ar lóterya lanta oa ar vanima 
ilcerya fire. Sie yando i lára quén fifirúva 
endesse roitieryaron. 

Valima ná i nér ye perpere tyastiesse, an aqua 
tyestaina camuvas i ríe coiviéva, pa ya i Heru 
ánie vanda in melir se. Nai quén ye ná 
tyestaina ua quéta: "Nanye tyestaina lo Eru." An 
Eru ua tyestima ulcunen; ente, sé ua tyasta 
aiquen. Mal ilquen ná tyestaina návenen túcina 
ar thahtaina véra maileryanen. Tá i maile, íre 
nostas, cole úcare, ar íre i úcare anaie 
cárina, tyaris qualme. 

Lava úquenen tyare le ranya, melde hánonyar! 
Ilya mára nat antaina ar ilya ilvana anna tule 
tarmenello, an tulis undu calaron Atarello: Pa sé 
ea munta ya ahya hya leo ya leve. Pan mernes, 
vi-tyarnes ea i quettanen nanwiéno, návelvan 
minye yáveli onnaryaron. 

Á ista nat sina, melde hánonyar: Ilya atanen 
mauya náve linta pa hlarie, lenca pa quetie, 
lenca pa orme; an atano orme ua tyare Eruo failie 
tule. Etta á panya oa ilya soa ar ulco, an ua ea 
maure ulcuva. Moicave cama i empanie i quettava ya 
pole rehta fealdar! 

Mal na carindoli i quetto, lá eryave hlarindoli, 
tyárala inde ranya. An qui aiquen ná hlarindo i 
quetto, ar lá carindo, sana quén ná ve nér ye 
yéta hroaryo cendele cilintillanen. An yétas 
inse, mal mí lú ya autas, ilcerya talta 
réneryallo. Mal ye cethe i ilvana thanye 
lériéva, ar perpere sasse ; pan acáries inse, 
lá hlarindo ye enyale munta, mal carindo moliéno 
; nauva valima molieryasse. 

Qui aiquen sana pa inse ve tyerindo, ananta uas 
ture lambarya, mal lave endaryan ranya, tá quén 
sino tyerme ná cumna. I tyerme ya ná poica ar ú 
vaxeo Ainolva i Ataren ná si: Cimie i mauri 
hínion ú ontaruo ar verulóraron thangieltasse, 
ar hepie immo ú vaxeo i mardello. 

RANTA 

Hánonyar, lau cimilde cendeler mí imya lúme ya 
savilde mi Yésus Hristo Herulva? An qui nér tule 
yomenieldanna, arwa cormalion maltava ar maira 
larmo, mal penya quén vára larmasse yando tule, 
ar mi alasse camilde ye cole i maira larma ar 
quetir: "Elye hama sisse minda nómesse!", mal 
quetilde i penyanna: "Elyen ece tare", hya: "Hama 
tasse ara i tulco talunyant" ; tá notilde quelli 
mici le mirwe lá exeli, ar nalde námoli i quetir 
olce námier. Ma si ua nanwa? 

Á lasta, meldanyar: Ma Eru ua cille mar sino 
penyar náveltan láre saviesse ar aryoni i 
araniéno, pa ya antanes vanda in melir se? Mal 
elde alálier i penyan áyarya. Ma láre queni uar 
lumna len ar tucir le epe námor? Ma ualte 
nanquete i essenen yanen anelde yáline? Carilde 
mai qui é lengalde i arna thanyenen, ve i Tehtele 
quete: "Mela armarolya ve imle." Mal qui cimilde 
cendeler, úcarilde, pan camilde tulcarpie i 
thanyello, pa racie sa. 

An aiquen ye himya i quanda thanye, mal loita pa 
erya nat, arácie ilye i axani. An ye quente: 
"Ávalye úpuhta!", yando quente: "Áva nahta!" 
Qui ual úpuhta, mal é nahtal, aráciel i thanye. 
Ve queni i nauvar námine i thanyenen lériéva, 
sie alde carpa, ar sie alde lenga! An ye ua care 
oravie, camuva námie ú óraviéno. Yellolissen 
oravie túrua namie. 

Manen ná athea, hánonyar, qui quén quete i 
samis savie, mal uas same cardar? Lau i savie pole 
rehta se? Qui háno hya nétha ná helda ar pene 
matso i auren, ananta quén mici le quete téna: 
"Mena rainesse, na lauca ar quátina", mal uas 
anta tien hroalto mauri, manen ta ná athea? Sie 
yando savie, qui uas same cardar, ná insasse 
qualin. 

Ananta quén cé quetuva: "Elye same savie, ar 
inye same cardar." Ánin tana savielda hequa 
cardainen, ar inye lyen-tanuva savienya 
cardanyainen! Savil i ea Eru er, lá? Caril mai. 
Yando i raucor savir ; ar palir! Mal ma meril 
ista, a cumna atan, i ú cardaron savie care munta 
mára? Ma Avraham atarelva úne quétina faila apa 
yances Ísac yondorya i yangwasse? Ve cenil, 
savierya móle as cardaryar, ar cardaryainen 
savierya náne carna ilvana. Sie i tehtele náne 
amaquátina ya quete: "Avraham sáve i Hérusse, 
ar ta náne nótina sen ve failie", ar anes 
estaina "i Héruo meldo". 

Cenil i ná quén failanta cardainen, ar lá 
saviénen erinqua. Mí imya lé, ma Ráhav i 
imbacinde úne failanta cardalínen, apa camnes i 
larmor ar mentaner te oa hyana mallenen? Ve i hroa 
ná qualin ú thúleo, sie yando savie ú cardaron 
ná qualin. 

RANTA 

Áva lave rimbalin mici le náve peantari, 
hánonyar, an istalde i camuvalve ambe lunga 
námie. An illi mici vi taltar rimbave. Qui aiquen 
ua talta quettasse, sé ná ilvana nér, ye yando 
pole ture quanda hroarya. Qui panyalve pérappar 
mir roccoron antor, carieltan ve merilve, mahtalve 
yando quanda hroalta. Yé! Yando ciryar, ómu 
nalte ta hoe ar taure súri tyarir tai leve, nar 
túrine ampitya tullanen, yanna i ciryaher mere. 

Sie yando i lamba ná pitya hroaranta, ananta 
laitaxe ita. Yé, manen pitya ná i náre ya pole 
narta ta hoa taure! Ar i lamba ná náre! I lamba 
ná mar úfailiéva mici hroarantalvar, an vahtas 
i quanda hroa ar narta i querma coiviéva, ar sá 
ná nartaina Ehennanen. An ilya nostale hravani 
celvaron ar aiwion ar hlócion ar onnaron earesse 
anaier cárine núror Atanion. Mal i lamba ; ea 
úquen mici Atani ye pole care sá núrorya. 
Útúrima, ulca nat, nas quanta qualmetúlula 
hloimo. Sánen aistalve i Héru ar Atar, ananta 
sánen yando hútalve atani i nar ontaine Eruo 
emmasse. Et i imya antollo tulir aistie ar hútie. 

Ua mára, hánonyar, i nati sine martar sie. 
Ehtelesse, lisse ar sára nén ua ulya i imya 
assallo, lá? Hánonyar, relyávalda ua pole anta 
milpior, hya liantasse relyávi, lá? Mí imya 
lé, singwa nén ua pole anta lisse nén. 

Man ná saila ar handa mici le? Nai tanuvas 
cardaryar mára lengieryanen, i milya lénen 
sailiéva. Mal qui samilde sára hrúcen ar melme 
costiéva endaldasse, áva laita inde ar queta 
huruli i nanwienna. Si ua i melme ya tule 
tarmenello, mal nas cemello ; celvavea, raucea. An 
yasse ear hrúcen ar melme costiéva, tasse ear 
úpartale ar ilya thaura nat. Mal i sailie 
tarmenello ná or ilqua poica. Ente, melis raine, 
nas milya, cimis exion nirme, nas quanta 
óraviéno ar máre yávion, uas cime cendeler, 
uas imnetyala, mal i erde yáveo failiéva ná 
rérina rainesse in carir raine. 

RANTA 

An mallo tulir ohtali, mallo ear costiéli mici 
le? Ma ualte tule silo: maileldallon, i ohtacarir 
mi hroarantaldar? Merilde, mal ualde same. 
Nahtalde ar milyalde, ananta ualde pole came. 
Mahtalde ar ohtacarilde. Ualde same, pan ualde 
arca. Arcalde, ananta ualde came, an arcalde 
&perqua castanen, sa-yuhtien maileldasse alassiva 
i hráveo. 

Elde i racir vestale, ma ualde ista i qui mo ná 
nilda i marden, mo ná cotya Erun? Etta, aiquen ye 
mere náve meldo i mardo care inse ngotto Eruo. 
Hya ma sanalde i ú cesto i Tehtele quete: 
"Hrucennen i faire ya mare vesse milyea" ; ? Mal 
ambe túra ná i Erulisse ya antas. Etta quetis: 
"Eru tare i &turquimannar, mal antas lisse i 
naldain." 

Etta á panya inde nu Eru, mal tara i Arauconna, 
ar uthuvas lello. Tula hare Erunna, ar tuluvas 
hare lenna. Á poita máldat, a úcarindor, ar 
cara endalda poica, le arwe atwa sámo. Á anta 
inde angayassen, sama nyére, lava níreldain 
ulya! Nai lalielda ahyuva mir nainie, ar alasselda 
mir nyére! Nucuma inde mí Héruo hendu, ar 
le-ortuvas ama. 

Áva quete ulco quén pa i exe, hánor! Ye quete 
ulco pa háno hya name hánorya quete ana thanye 
ar name thanye. Mal qui namil thanye, ual carindo 
thanyeo, mal námo. Ea Er ye antane i thanye ar 
ná námo, sé ye pole rehta ar nancare. Mal elye, 
manen lertal name armarolya? 

Tula, sí, elde i quetir: "Síra hya enwa 
lelyuvalve osto sinanna ar lemyuvalve tasse ter 
loa, ar mancuvalve ar caruvar telpe" ; ar elde uar 
ista manen coivielda nauva enwa! An nalde híthie, 
cénina mi thinta lú ar tá autala. Mí men, 
carnelde mai qui quentelde: "Qui i Heru mere, 
nauvalve en coirie ar yando care si hya ta." Mal 
sí samilde valate immolaitieldainen. Ilya taite 
immolaitie ná olca. Etta, qui quén ista care ya 
ná vanima, ananta uas care sa, ta ná sen úcare. 

RANTA 

Tula, sí, elde i nar láre; nírelissen á naina 
pa i nyéri yar túlar lenna! Larelda uruxie, ar 
larmaldar nar mátine lo malwi; i malta yo i telpe 
nar nwárine mir asto, ar i asto vettuva lenna ar 
ammatuva hroalda. Nas ve náre, ta ya ocómielde i 
métime auressen! Hlara! I paityale yan i queni i 
cirihtaner restaldar omótier, mal ya elde 
ehépier, yáma lenna! I cirihtoron rambi utúlier 
hlarunna i Héruo Hossion. Cemende asámielde úve 
ar coivie maileva. I auresse nahtiéva acárielde 
endalda tiuca. Anámielde, anahtielde i faila; uas 
pustane le. 

Sama cóle, tá, tenna i Heru tule! Cemendur yéta 
ompa cemeno mirwa yávenna; mauya sen same cóle 
tenna i miste alantie mi quelle ar tuile véla. 
Sie mauya yando len same cóle ar huore, an i 
Heruo tulesse ná hare. 

Áva sique quén i exenna, hya cé nauvalde 
námine. Yé! I Námo tára epe i fennar. Hánor, 
para ho i lé yasse i Erutercánoron ; i caramper 
mí Héruo esse ; perpérer ulco ar sámer cóle. 
Yé, estalve valime i eperpérier! Ahlárielde pa 
voronwerya Yóv ar istar i manar ya i Héru 
antane, manen i Héru same núra ofelme ar ná 
quanta lisseo. 

Or ilqua, hánonyar, áva anta vandar ; menelden 
hya cemennen hya ilya hyana vandanen. Nai quetilde 
"ná, ná" ; "vá, vá", hya lantuvalde nu námie. 

Ma ea aiquen mici le ye same perperie? Nai 
hyamuvas! Mal ea aiquen arwa alasseo? Nai linduvas 
airelíri! Ma ea aiquen hlaiwa mici le? Nai 
yaluvas i amyárar i ocombeo, hyamieltan or se, 
lívala se millonen i Héruo essenen. Ar i hyamie 
saviéva tulúva mále i caimeassean, ar i Héru 
ortuva se. Ente, qui acáries úcareli, ta nauva 
sen apsénina. 

Etta queta pantave, quén i exenna, pa úcareldar; 
ar hyama quén i exen, náveldan nestaine. Faila 
queno arcande cole úvea túre íre móteas. Elía 
náne nér arwa i imye felmion yar elve samir, 
ananta hyamiesse arcanes i ua lantumne miste, ar 
miste ua lantane ter loar nelde ar astar enque. Ar 
hyamnes ata, ar menel antane miste ar i nóre 
colle yáverya. 

Hánonyar, qui aiquen mici le ná tyárina ranya i 
nanwiello ar exe nanquere se, á ista si: Aiquen 
ye quere úcarindo malleryo loimallo rehtuva 
fearya qualmello ar tupuva liyúme úcarelion. 

Pétero Minya Tenna 

RANTA 

Péter, Yésus Hristo apostel, i etyannar vintaine 
mi Pontus, Alatia, Capparocia, Ásia ar Vithinia ; 
i cílinnar i náner sinwe nóvo lo Eru i Atar, 
airitiénen lo i Faire, carieltan ve Eruo indóme 
ar náveltan poitaine Yésus Hristo sercenen: Nai 
samuvalde Erulisse ar raine úvesse! 

Aistana na Eru, Yésus Hristo Herulvo Atar, an 
túra óravieryanen ven-antanes vinya nónie 
coirea estelenna i enortiénen Yésus Hristova 
qualinillon, aryonienna ya ua vahtaina hya 
fífírula. Nas sátina menelde len i nar varyaine 
lo Eruo túre, saviénen, rehtien ya ná manwa 
náven apantaina i métima lúmesse. Sinen yando 
sí samilde túra alasse, ómu mi lúme sina, qui 
ea maure, samilde nyére mi sina hya tana tyastie. 
Sie tyastaina savielda, mirwa ambela malta ya ná 
hastima ómu nas tyastaina nárenen, nauva hírina 
ve casta laitaleo ar alcaro ar laitiéno i 
apantiesse Yésus Hristova. Ualde oi cenne se, 
ananta melildes. Ualde yéta se sí, ananta 
savilde sesse ar samir alasse alcarinqua han 
quettar, pan cámalde i met savieldo, i rehtie 
fealdaivar. 

Pa rehtie sina i Erutercánor cestaner ar centher, 
i quenter apacelli i Erulisseo ya elde camumner. 
Névelte hanya mana náne i lúme ya i Faire tesse 
tenge i Hriston, íre vettanes nóvo pa Hristo 
ngwalmi ar i alcari yar tulumner apa tai. Náne 
tien apantaina i lá inten, mal elden, anelte 
núror i nation yar sí nar nyardaine len lo i 
tuluner lenna i evandilyon, Aire Feanen mentaina 
menello. Nati sine vali merir cethe! 

Etta aqua hepa laicelda, hepiénen sámalda 
manwaina. Sama estel mí Erulisse ya nauva tulúna 
lenna i apantiesse Yésus Hristova. Ve canwacimye 
híni, áva na cátine ve i íri yar yá sámelde, 
íre pennelde istya. Mal, indómenen i Aireo ye 
le-yalle, na yando elde airi ilye carieldassen, an 
ná técina: «Mauya len náve airi, pan inye aire 
ná.» 

Ente, qui yálalde i Atarenna ye ua cime man 
aiquen ná, mal name ve ilqueno mótie ná, á 
lenga ruciénen íre marilde ve etyali. An istalde 
i únelde rehtaine yávelóra lengiello hastime 
natalínen, telpenen hya maltanen. Úsie, anelte 
rehtaine mirwa sercenen, ve ta euleo ú vaxeo hya 
mordo ; Hristo serce. É anes sinwa nóvo nó i 
tulcie i mardeva, mal anes apantaina i mettasse 
lúmion márieldan, lé i sénen savir Erusse, ye 
ortane se qualinillon ar antane sen alcar, 
panieldan savielda ar estelelda Erusse. 

Apa poitie fealdar cimiénen i nanwie, ya anta 
hánonilme ú etyanetiéno, mela quén i exe 
tumnave i endallo. An vinya nónie ná len 
antaina, lá hastima mal alahastima erdenen, 
coirea ar vórea Eruo quettanen. An «ilya hráve 
ná ve salque, ar ilya alcarerya ná ve salqueo 
lóte; i salque hesta, ar i lóte lanta oa, mal i 
Héruo quetie lemya tennoio.» Ar si ná i quetie, 
i evandilyon nyardaina len. 

RANTA 

Etta á panya oa ilya ulco ar ilya ngaunie ar ilye 
hrúceni ar ilye narace hanquentar. Ve vinyanóne 
lapsar á milya i alahasta ilin i quettava, 
alieldan mir rehtie, qui atyávielde i Heruo 
márie. 

Íre tulilde senna, i ondonna ya náne quérina oa 
lo atani, mal ná cílina ar mirwa Erun, yando 
elde nar carastaine ama ve coirie ondoli, cárala 
ataque faireva, ve aire airimosse, yacien yancar 
faireva yar Eru mere came, ter Yésus Hristo. An 
ve i Tehtele quete: «Yé, panyan Sionde 

cílina ondo, tulcala vincondo, mirwa, ar aiquen 
ye save sasse laume nauva naityana.» 

Etta náse mirwa len i savir; mal in uar save, «i 
imya ondo ya i thamnor querner oa ná sí cas i 
vinco», ar «sar taltiéva ar ondo tyárala queni 
lanta». Lantalte pan ualte cime i quetta; sie 
anaielte martyaine. Mal elde nar cílina nosse, 
arna airimosse, aire nóre, mirwa lie, náveldan 
tercánoli i máriéno yeo le-yalle et morniello 
mir calarya elmendava. An enge lúme ya únelde 
lie, mal sí nalde Eruo lie; anelde i uar camne 
óravie, mal nalde sí i é acámier óravie. 

Meldar, hortan le ve etyali ar quelli i marir 
ettelie nóressen: Hepa inde i hráveo mailellon, 
yar ohtacarir i feanna. Á lenga mai imíca i 
nóri! Tá i sí quetir ulco pa le, ve pa 
ulcarindor, nauvar astarmor máre cardaldaron, ar 
antuvar alcar Erun i auresse ya cethis te. I Heruo 
márien á panya inde nu ilya ontie atanion ; cé 
nu i aran, ve inga quén, cé nu cánor mentaine 
sello pamietien i carir ulco, mal laitien i carir 
márie. An si ná Eruo indóme: Cariénen márie 
á pusta i úhandea carpie quenion i penir istya! 
Na ve lére queni, mal á yuhta lérielda, lá 
nurtien ulco, mal ve Eruo móli. Á anta alcar 
illin, mela i otornasse, ruca Erullo, á anta 
alcar i aranen! 

Nai núror panyuvar inte nu herultar ilya 
caurenen, lá nu i mani ar i moicar erinque, mal 
yando nu i hrangar. An ná vanima nat qui quén, 
tuntala mana rohtarya Erun, perpere nyéri ar same 
urdie úfailave. An qui, apa úcarie, nalye 
palpaina ar perperilyes, manen ta ná laitima? Mal 
qui samil urdie íre caril márie, ar perperilyes, 
ta ná vanima nat Erun. 

Nat sinanna é anelde yáline, an yando Hristo 
perpére ngwalmeli elden, hilieldan ca se 
tieryasse. Uas carne úcare, ar huru úne hírina 
antoryasse. Íre exeli caramper senna yaiwenen, 
uas carampe yaiwenen téna. Íre anes ngwalyaina, 
uas ordane, mal panyane nattorya epe ye name 
failave. Sé colle úcarelvar véra hroaryasse i 
tarwesse, levielvan han úcari ar samielvan coire 
failiénen. Ar «nahteryainen anelde nestaine». 
An anelde ve mámar, ranyala; mal sí enutúlielve 
i mavarenna ye ortire fealvar. 

RANTA 

Mi imya lé, nai i nissi i evérier panyuvar inte 
nu verulta. Sie, qui aiqueni uar cime i quetta, 
cé nauvalte ngétine ú quetto, veriltaron 
lengiénen, apa tirie poica lengielda ar i áya ya 
tanalde. Ar áva netya inde i ettesse, partiénen 
findeléva, hya paniénen neteli maltava indesse, 
hya coliénen larmar, mal á netya inde i endo 
nulda quennen, i quilda ar moica feo alahastima 
larmanen, ya ná ammirwa Eruo hendusse. 

An sie yando i airi nissi i sámer estel Erusse 
netyaner inte, panyala inte nu verultar, ve Sara 
carne ya Avraham quente, estala se heru. Ar elde 
anaier cárine Saro híni, qui carilde márie ar 
uar caurie pa aiqua rúcima. 

A veruvi, mara as verildar handenen, antala tien 
alcar ve ambe milya venen, i inya, pan nalde yando 
aryoni aselte i Erulisseo coiviéva ; hya 
hyamieldar nauvar hampe. 

Teldave, á na erya sámo ar sama ofelme, arwe 
melmeo hánoldaiva ar lauca endo, nucúmala inde. 
Áva nampaitya ulcunen ulcun hya narace quettainen 
narace quettain; úsie, alde aista, an nat sinanna 
anaielde yáline, náveldan aistiéno aryoni. 

An «ye mere mele coivie ar cene máre aureli, nai 
hepuvas lambarya ulcullo ar péryat quetiello 
huru, mal lava sen quere inse ulcullo ar care 
márie; nai cestuvas raine ar roituva sa! An i 
Héruo hendu nát quérine failannar, ar hlaryat 
arcandeltanna, mal i Héru apánie cendelerya ana 
i carir ulqui.» 

Ar man ná i quén ye caruva ulco len qui uryalde 
yan mára ná? Ono qui é samuvalde urdie 
carieldanen márie, valime nalde! Ávalde ruce 
tello, ar áva na ruhtaine, mal alde airita i 
Hristo ve Heru endaldasse! Illume sama 
hanquentalda manwa ilquenen ye cane casta i 
estelen ya mare lesse, ono cara sie mi milya lé 
ar arwe áyo. 

Hepa immotuntielda mára! Sie, íre camilde cotye 
quettali, i queni i quetir ulco pa mára lengielda 
Hristosse nauvar naityaine. An samie urdie pan 
cáralde márie, qui Eruo indóme mere sa, ná len 
arya epe samie urdie pan cáralde ulco. 

Yando Hristo qualle erya lú pa úcari, faila 
quén rá úfailain, ecien sen le-tulya Erunna, 
apa cennes qualme i hrávesse, mal náne carna 
coirea i fairenen. Sie yando oantes ar nyardane i 
fairennar mandosse, i uar cimne canwaltar íre Eru 
cóleryasse lartane Nóho auressen, i carastiesse 
i marciryava, yasse mancali, tá ná, queni tolto, 
náner cóline mi varnasse ter i nén. 

Ya hanquete ana si, tumyale, sí rehta lé. Uas 
panya oa i hráveo soa, mal nas arcande Erunna pa 
mára immotuntie, i enortiénen Yésus Hristova. 
Háras ara Eruo forma, an oantes menelenna, ar 
vali ar héri ar túri anainer panyaine nu se. 

RANTA 

Etta, pan i Hristo náne nwalyaina i hrávesse, 
mapa ve carmalda i imya nostale sámo ; an ye 
asámie nyére i hrávesse ná han úcari. Sie 
polis yuhta i lúme ya lemya coivieryo i 
hrávesse, lá ambe atanion írin, mal Eruo 
indómen. An asámielde fárea lúme i vanwiesse 
arwe taite coiviéno ya queni i nórion cilir, 
vantala lehta lengiesse, mailesse, súcala limpe 
úvesse, arwe hravani merendion, accasúcala, ar 
tyérala cordoni. Sí nalte quátine elmendanen, 
pan ualde ambe nore aselte celume sinasse vára 
lengiéva, ar carpalte lenna yaiwenen. Mal queni 
sine hanquetuvar pa si yen ná manwa namien 
coirear ar qualini. Etta i evandilyon náne 
tulúna yando qualinnar, náveltan námine i 
hrávesse, mi Atanion lé, mal samieltan coivie i 
fairesse, mi Eruo lé. 

Mal ilye nation metta utúlie hare. Etta na 
málesse sámo ar hepa laicelda, hyamien. Or ilye 
nati, mela quén i exe tumna melmenen, pan melme 
tupe liyúme úcariva. Cama exeli mir coaldar, lá 
nurrula. Pan ilquen mici le acámie anna, ása 
yuhta íre veuyalde quén i exe, mí alavéle 
Erulissi. 

Qui aiquen quete, nai quetuvas ve qui quetieryar 
náner Eruo quettar. Qui aiquen veuya, nai 
veuyuvas ve i poldorénen ya Eru anta; sie Eru 
camuva alcar ilye natissen, Yésus Hristonen, ye 
same i alcar ar i melehte tennoio ar oi. Násie! 

Meldar, áva na elmendasse pa i ruive ya marta 
mici le tyastien le, ve qui ettelea nat amartie 
len. Úsie, sama alasse pan samilde ranta i Hristo 
ngwalmessen, náveldan valime han lesta yando i 
apantiesse alcareryava. Qui camilde yaiwe Hristo 
essenen, valime nalde, pan i faire alcaro, é i 
faire Eruo, caita lenna! 

Mal nai úquen mici le samuva urdie pan acáries 
nahtie hya pilwe hya ulco hya atarastie exeli pa 
vére nattoltar. Ono qui samis urdie pan náse 
Hristondur, nai uas nauva naityana, mal nai 
laituvas Eru pa esse sina! An utúlie i lúme 
yasse i namie nauva yestaina coallo Eruva. Qui nas 
yestaina vello, mana nauva i tyel ion uar 
canwacimye Eruo evandilyonen? «Ar qui i faila 
nér ná rehtaina urdave, mana martuva i Erucotyan 
ar i úcarindon?» Sie, nai i samir urdie pan 
cimilte Eruo indóme panyuvar fealtar máryasse, 
íre carilte márie. 

RANTA 

Etta, i amyárain mici le antan hortale sina ; an 
yando inye ná amyára nér aselde, ar astaro i 
ngwalmion i Hristo, quén ye same ranta i 
alcaresse ya nauva apantaina: Na mavari i 
lámáreo Eruo nu ortírielda, lá maustanen, mal 
nirmenen, lá camien úfaila ngéte, mal úruva 
thúlenen, lá ve qui turilde i queni nu 
ortírielda, mal návenen epemmali i lámáren. Ar 
íre i Héra Mavar nauva apantaina, camuvalde i 
alcarinqua ríe ya ua fifírula. 

Mí imya lé, a nessar, á panya inde nu i 
amyárar. Mal á cole ve quilta, illi mici le, 
naldie sámo, quén i exenna, an Eru tare i 
turquimannar, mal quenin i nucumixer antas lisse. 

Etta nucuma inde nu Eruo taura má, carieryan le 
arte íre i lúme tule. Hata ilya caurelda senna, 
an nalde valde sen. Hepa laicelda, na cuive! 
ngottolda, i Arauco, vanta sir yo tar cestala 
quelli i polis ammate. Mal tara senna, tulce i 
saviesse, istala i perpere otornasselda i imye 
urdier i quanda mardesse. Mal, íre asámielde 
urdie ter thinta lúme, i Aino ilya Erulisseva, ye 
le-yalle oialea alcareryanna Hristonen, immo 
envinyatuva le. Le-caruvas tulce, le-caruvas 
polde. Na sen i melehte tennoio, násie! 

Ter Silváno, ye notin ve voronda háno, etécien 
mance quettalissen, hortala ar vettala i si ná i 
nanwa lisse Eruo; tara tulce sasse. Ye ea Vavelde, 
cílina aselde, suila le, ar sie care Marco 
yondonya. Á suila quén i exe miquenen melmeva! 
Nai illi mici le samuvar raine Hristosse! 

Pétero Attea Tenna 

RANTA 

Símon Péter, Yésus Hristo mól ar apostel, 
innar acámier savie ve mirwa ve véralma, i 
faliénen Ainolvo ar Rehtolvo, Yésus Hristo. 

Nai samuvalde Erulisse ar raine úvesse, i 
istyanen pa Eru ar Yésus Hristo Herulva, pan 
valaina túreryanen ánies ven ilqua ya tulya 
coivienna ar ainocimienna, i istyanen pa ye 
vi-yalle alcarnen ar mariénen. Sine natinen 
ánies ven i mirwe ar antúre vandar, samieldan 
ranta valaina nasseo, apa uthie i hastie ya ea i 
mardesse mailenen. 

Sina castanen, ilya hormenen, alde napane 
savieldan márie, márieldan istya, istyaldan 
immoturie, immoturieldan voronwie, voronwieldan 
ainocimie, ainocimieldan hánonilme, 
hánonilmeldan melme. An qui nati sine ear lesse 
úvesse, pustuvalte le návello ú cardaron hya 
yáveo apa istie Yésus Hristo Herulva. An qui 
nati sine uar ea mi quén, náse cénelóra hya 
thintacénea, ar ataltie enyalieryallo manen anes 
poitaina úcareryallon andanéya. Etta, hánor, 
cara ilqua ya polilde carien tulca yalielda ar 
cilmelda, an sie cárala laume lantuvalde. Sinen 
landa fenna nauva len letyaina mir i oira aranie 
Herulvo ar Rehtolvo, Yésus Hristo. 

Etta illume le-tyaruvan enyale nati sine, ómu 
istaldet ar nar tulce i nanwiesse ya ea lesse. Mal 
íre en ean mi lancoa sina notin vanima hortie le, 
tyariénen le enyale. An istan i lancoanya rato 
nauva panyaina oa, ve yando Yésus Hristo Herulva 
nin-carne sinwa. Etta, ilya hormenen, caruvan ya 
ece nin, polieldan enyale nati sine apa autienya. 

Íre nyarnelme len pa i túre ar i tulie Yésus 
Hristo Herulvo, ualme enquete fincave autaine 
nyariéli; úsie, anelme astarmoli ar cenner 
melehterya vére hendulmanten. An Eru Atarello 
camnes laitie ar alcar, íre síti quettali náner 
cóline senna lo i Meletya Alcar: «Si ná 
yondonya, meldanya, pa ye inye asánie mai.» Ar 
quettar sine hlasselme cóline menello íre anelme 
óse i aire orontesse. 

Etta samilve i quetta i Erutercánoron carna ambe 
tulca, ar cáralde mai cimiesse sa, ve mo cime 
calma caltala morna nómesse, tenna aure tule ar 
auretinwe orta endaldasse. An or ilqua istalde i 
ua ea apacen i Tehtelesse ya tule aiqueno véra 
tercenello. An apacen úne oi tulúna atano 
nirmenen, mal atalli caramper Erullo, nála 
cóline Aire Feanen. 

RANTA 

Mal enger yando hurutercánoli imíca i lie, ve 
euvar hurupeantalli mici lé. Té quildave 
tulúvar minna nancárala hurupeantiéli ar 
laluvar yando i Heru ye mancane te insen, túlula 
linta nancarie intenna. Ente, rimbali hilyuvar 
cardaltar lehta lengiéva, ar ténen i malle 
nanwiéva nauva naiquétina. Nála milce, 
le-yuhtuvalte véra ngételtan, húrala 
quettalínen. Mal námielta vanwiello ua leve 
lencave, ar nancarielta ua lorna. 

An Eru ua pustanexe paimetiello i vali i úcarner, 
mal te-hante mir i undume ar antane te olla 
saptalin huinéva náven sátine námien. Ente, 
uas pustanexe paimetiello i enwina mar, mal hempe 
Noha, tercáno failiéva, mi varnasse as hyane 
otso ire tulunes oloire mardenna olce quenion. 
Ente, namnes i ostu Sorom yo Omorra vistiénen tu 
mir asto, cárala raxetanwa olce quenin túlala 
randalissen. Mal etelehtanes faila Lót, ye náne 
ita tarastaina i lehta lengiénen ion tarner 
thanyenna. An thanyelóre cardaltainen, sana faila 
nér náne ngwalyaina faila fearyasse yainen 
cennes ar hlasses íre marnes imíca te. Sie i 
Héru ista etelehta Erunildar et thangiello, mal 
sate úfailar i auren namiéva. Tá nauvalte 
aucirne, or ilqua i queni hilyala hráve mérala 
vahta sa, ar i nattirir hére. 

Canye, nirmunque, ualte pale epe alcarinquar, mal 
naiquetir, ómu vali, i nar polde ar taure lá 
té, uar quete narace quettar namiéva ana te epe 
i Héru. Mal queni sine, ve celvar ú handeo ; 
nóne náven mapaine ar nancarne ; nauvar hastaine 
véra hastieltanen, i natinen pa yar istalde munta 
ar yannar naiquetilte, cárala ulco inten ve 
paityale úfailien. Ya notilte alasse ná marie 
úvesse. Nalte mordoli ar vaxeli, hírala úvea 
alasse húrala peantieltassen íre cariltexer 
merye aselde. Hendultat illume cestat imbacinde; 
ualte pole hepe inte úcarello, ar tyarilte 
iltance queni ranya. Endalta apárie maile. Húne 
hínali, hehtala i téra malle, anaielte tulyaine 
mir ránea tie. Ihílielte tierya Valam Veorion, 
ye méle i paityale uscaren, mal camne tulcarpie 
pa véra thanyeracierya: Ómalóra celva cólava, 
carpala atano ómanen, pustane i úhandea lenda i 
Erutercáno. 

Neri sine nar ehteléli ú neno, híthiéli 
cóline raumonen, ar tien i huine morniéva ná 
sátina. An quetilte hoe quettali yar carir munta 
mára, ar i hráveo írinen ar lehte haimalínen 
tyarilte ranya i thintanéya úther i quenillon 
ion lengie ná ránea. Ómu antalte tien vandali 
pa lérie, té nar hastaleo móli. An ye ná 
turúna lo exe, ná sina exeo mól. An qui, apa 
uthie i mardo vaxellon, istyanen pa i Heru ar 
Rehto Yésus Hristo, nalte ata rembine lo nati 
sine ar nar turúne, tá i métime nattor nar ulce 
tien lá i minye. An qui ualte oi sinte i tie 
failiéva, tá náne tien arya lá querie inte oa 
sallo apa istie i aire axan antaina tien. I nanwa 
equesso quetie ten-amartie: «I huo enutúlie 
véra quamnaryanna, ar i polca ya náne sóvina, 
pelienna i luxusse.» 

RANTA 

Meldar, tenna sina ná i attea ya técan lenna, 
yasse, ve minyanyasse, valtan sámalda cuiva 
handenna rentiénen le, enyalieldan i quetier 
nóvo quétine lo i airi Erutercánor ar i axan i 
Heruo ar Rehto ter i aposteli mentaine lenna. An 
istalde si or ilqua, i mí métime auri tuluvar 
naiquétoli quétala yaiwe, lengala ve vére 
íreltar ar quétala: «Masse sina entulesse pa ya 
ánes vanda? An atarilmar nar qualini, mal ilqua 
ná ena ve anaies ontiéno yestallo.» 

Véra íreltanen ualte tunta si, i enget menel 
cemenye vanwiesse, ortala et i nenillon ar endesse 
neno Eruo quettanen, ar tane neninen i enwina mar 
náne nancarna, nála oloiyaina nennen.Mal i imya 
quettanen i menel cemenye yat eat sí nát 
martyaine ruiven ar nát sátine i auren 
námiéva, yasse atani cotye Erun nauvar nancarne. 

Mal a meldar, áva loita tunta si: I Hérun erya 
ré ná ve loar húme, ar loar húme ve erya ré. 
I Héru ui lenca amaquatiesse vandarya, ve quelli 
notir lencie, mal tanas cóle len, pan uas mere i 
aiquen nauva nancarna, mal i illi hiruvar inwis. 
Ono i Heruo aure tuluva ve arpo, yasse menel 
autuva túra ramesse, mal i meneldie hrondor 
ticuvar rúcima úresse, ar cemen ar yar anaier 
cárine sasse nauvar apantaine. 

Pan ilye nati sine ticuvar oa, á hanya mana i 
nostale quenion ya mauya len náve, airi 
cardalínen ar lengiénen ar carielínen 
ainocimiéva, íre yétalde ompa i Heruo aurenna 
ar hortar i tulie enta aureo, yanen menel, nála 
ruivesse, tique ar i meneldie hrondor tiquir oa 
rúcima úresse. Mal vandaryanen yétalve ompa 
vinya menelenna ar vinya cemenna, yatse failie 
maruva. 

Etta, meldar, pan yétalde ompa sine natinnar, 
cara ilqua ya polilde náven hírina ú vaxeo hya 
mordo, ar rainesse. Ente, nota Herulvo cóle ve 
ecie rehtiéva, aqua ve Paulo, melda hánolva, 
yando tence len i sailiénen antaina sen, carpala 
pa nati sine ve caris ilye tennaryassen. Mal mi 
tai ear natali yar nar urde hanien, yar i 
úpeantainar ar i iltancar rícar, ve yando 
ricilte i hyane tehteler, véra nancarieltan. 

Etta, a meldar, pan elde istar si nóvo, cima i 
ualde tulyaine oa aselte i loimanen ion tarir i 
thanyenna, ar lantar véra voronweldallo. Mal ala 
i Erulissenen ar i istyanen pa Herulva ar 
Rehtolva, Yésus Hristo. Na sen i alcar, sí ar 
oireo auresse véla. 

Minya Menta Yohanneo 

RANTA 

Ya enge i yestallo, ya hlasselme, ya ecénielme 
hendulmanten, ya eyétielme ar málmat paltanet pa 
i quetta coiviéno ; é i coivie náne apantaina, 
ar ecénielmes ar vettalme ar nyarilme len pa i 
oira coivie ya enge as i Atar ar náne apantaina 
men ; ta ya ecénielme ar hlasselme nyáralme 
yando len, i yando lé samuva ranta aselme. Ar 
menya ranta ná as i Atar ar as Yésus Hristo 
Yondorya. Ar sie técalme nati sine, i alasselma 
nauva quanta. 

Ar si ná i menta ya ahlárielme sello ar 
nyáralme len, i Eru cala ná, ar mornie laume ea 
sesse. Qui quetilve i samilve ranta óse, ananta 
vantalve i morniesse, húralve ar uar care i 
nanwie. Ono qui vantalve i calasse tambe sé ea i 
calasse, samilve ranta quén as i exe, ar i serce 
Yésus Yondoryo vi-sove ilya úcarello. 

Qui quetilve i ualve same úcare, útulyalve inwe 
ar i nanwie lá ea vesse. Qui etequentalve 
úcarelvar, náse voronda ar faila apsenien ven 
úcarelvar ar vi-sovien ilya úfailiello. Qui 
quetilve i ualve úacárie, carilves hurindo, ar 
quettarya lá ea vesse. 

RANTA 

Hinyar, técan lenna nati sine i ualde úcaruva. 
Ar qui aiquen é úcaruva, samilve thámo as i 
Atar: Yésus Hristo, i Faila. Ar náse tópala 
yanca úcarelvain, ananta lá venyain erinque, mal 
i quanda mardo. Ar sie samilve i istya i istalve 
sé: qui himyalve axanyar. Ye quete: "Istanyes", 
mal axanyar uas himya, sé hurindo ná, ar i 
nanwie lá ea mi síte quén. Mal aiquen ye himya 
quettarya, mi sé i melme Eruo ná carna ilvana. 
Sinen istalve i nalve sesse. Yen quete i náse 
sesse mauya vantie ve sé vantane. 

Meldar, uan tece lenna vinya axan, mal yára axan 
ya sámelde i yestallo. Yára axan sina ná i 
quetta ya hlasselde. Ata, tecin lenna vinya axan, 
ya ná nanwa sen ar len, pan i mornie auta, ar i 
nanwa cala caltea yando sí. 

Ye quete i eas i calasse, ananta yeltas hánorya, 
ea en i morniesse. Ye mele hánorya lemya i 
calasse, ar sesse ea munta ya tyare aiquen lanta. 
Mal ye yelta hánorya ea i morniesse ar vanta i 
morniesse, ar uas ista yasse ménas, pan i mornie 
acárie henyat cénelóre. 

Técan lenna, híni, pan úcareldar nar apsénine 
len esseryanen. 

Técan lenna, atari, pan istalde ye ea i yestallo. 
Técan lenna, nessar, pan orutúrielde i Olca. 
Técan lenna, híni, pan istalde i Atar. 

Técan lenna, atari, pan istalde ye ea i yestallo. 
Técan lenna, nessar, pan nalde polde ar Eruo 
quetta lemya lesse, ar orutúrielde i Olca. 

Áva mele i mar hya yar ear i mardesse. Qui aiquen 
mele i mar, i melme i Atarwa lá ea sesse, pan 
ilqua ya ea i mardesse ; i hráveo maile ar i 
henduo maile ar i valate tyárina almanen ; ui i 
Ataro, mal i mardo. Ar i mar auta, ar sie care 
mailerya, mal ye care Eruo indóme lemya tennoio. 

Hinyar, si ná i métima lúme, ar ve ahlárielde 
i túla i Anahristo, yando sí ear rimbe 
Anahristoli. Sie istalve i si ná i métima lúme. 
Etemennelte vello, mal úmelte nostalelvo, an qui 
anelte nostalelvo, lemyanelte aselve. Mal martanes 
i umne tanaina i umilte illi nostalelvo. Ar lé 
samir livyale i Airillo; illi mici le samir istya. 
Tecin lenna, lá pan ualde ista i nanwie, mal pan 
istaldes, ar pan lá ea huru ya tule i nanwiello. 

Man ná i hurindo, qui lá ye lala i Yésus ná i 
Hristo? Si ná i Anahristo, sé ye lala i Atar yo 
i Yondo. Ilquen ye pene i Yondo yando pene i Atar. 
Ye etequenta i Yondo etequenta yando i Atar. Lé, 
lava yan ahlárielde i yestallo lemya lesse. Qui 
ya ahlárielde i yestallo lemya lesse, yando lé 
lemyuvar mí Yondo yo i Atar. Ar si ná i vanda ya 
antanes ven: oira coivie. 

Nati sine tecin lenna pa i nevir útulya le. Ar 
lé ; i livyale ya camnelde sello lemya lesse, ar 
ualde same maure i aiquen peanta len. An sá 
peanta len pa ilqua, ar nas nanwa ar pen huru. Ve 
sá peánie len, á lemya sesse. Ar sí, hinyar, 
alde lemya sesse, i, íre nauvas apantaina, 
samuvalve lérie quetiéva ar lá nauvalve 
naityane oa sello tulesseryasse. Qui istalde i 
náse faila, istalde i ilquen ye care failie anaie 
nóna sénen. 

RANTA 

Yé i nostale melmeo ya i Atar ánie ven, i 
umnelve estaine Eruhíni, ar ta nalve. Etta i mar 
ua ista ve, pan sé uas isintie. Meldar, sí nalve 
Eruhíni, mal en ua apantaina ya nauvalve. Istalve 
i íre sé nauva apantaina nauvalve ve sé, an 
cenuvalves ve náse. Ar ilquen ye same estel sina 
sesse, poita immo ve sé ná poica. 

Ilquen ye care úcare yando care thanyelórie, ar 
úcare ná thanyelórie. Ar istalde i sé náne 
apaintaina mapien oa úcari, ar lá ea úcare 
sesse. Ilquen lemyala sesse ua úcare; úquen ye 
úcare var ecénie se var isintie se. Hinyar, lava 
úquenen útulya le; ye care failie faila ná, 
tambe sé ná faila. 

Ye care úcare ho i Arauco ná, pan i Arauco 
úacárie i yestallo. Casta sinan i Eruion náne 
apantaina: nancarien i Arauco cardar. 

Ilquen ye anaie nóna Erullo ua care úcare, pan 
erderya lemya sesse, ar uas pole úcare, pan 
anaies nóna Erullo. I híni Eruo ar i híni i 
Arauco nar apantaine sinen: Ilquen ye ua care 
failie ui Eruo, yando lá ye ua mele hánorya. An 
si ná i menta ya ahlárielde i yestallo: samie 
melme quén i exeva, lá ve Cain, ye náne i Olco 
ar nahtane hánorya. Ar mana i casta yanen 
se-nahtanes? Pan vére cardaryar náner ulce, mal 
hánoryo cardar faile. 

Áva fele elmenda, hánor, qui i mar yelta le. 
Istalve i oantielve ngurullo coivienna, pan 
melilve i hánor. Ye ua mele lemya ngurusse. 
Ilquen ye yelta hánorya atannahtar ná, ar 
istalde i lá ea atannahtar ye same oira coivie 
lemyala sesse. Sinen istalve melmerya, pan sé 
antane coivierya elven, ar ná rohtalva antie 
coivielva hánolvain. Mal ye ná lára mar sinasse 
ar cene hánorya arwa maureo, ananta holtas i 
fenna ofelmeryo sen ; manen Eruo melme lemya 
sesse? Hinyar, alve mele, lá quettanen hya 
lambanen, mal cardanen ar nanwiénen. 

Sinen istuvalve i nalve i nanwiéno, ar panyuvalve 
endalva séresse epe se. An qui endalva ulquete 
ve, Eru ná túra lá endalva ar ista ilye nati. 
Meldar, qui endalva ua ulquete ve, samilve lérie 
quetiéva epe Eru, ar aiqua ya arcalve camilve 
sello, pan himyalve axanyar ar carir yar nar máre 
henyant. Ar si ná axanya, i savilve mí esse 
Yésus Hristo Yondoryo ar melir quén i exe, ve 
cannes ven. 

Ente, ye himya axanya lemya sesse, ar sé immo i 
exesse, ar sie istalve i lemyas vesse, i fairenen 
ya ven-antanes. 

RANTA 

Meldar, áva save ilya fairesse, mal á tyasta i 
fairi cenien qui nalte Eruo, pan rimbe 
hurutercánoli eteménier mir i mar. 

Sinen istalde Eruo faire: Ilya faire ye etequenta 
Yésus Hristo túlienwa i hrávesse ná Eruo, mal 
ilya faire ye ua etequenta Yésus Hristo ui Eruo. 
Ar si ná i Anahristo faire, pa ya hlasselde i 
anes túlala, ar yando sí eas i mardesse. Lé nar 
Eruo, hinyar, ar orutúrielde te, pan ye ea lesse 
ná túra lá ye ea i mardesse. Té nar i mardo; 
etta quetilte i mardo lénen, ar i mar lasta 
téna. Vé nar Eruo.Ye ista Eru lasta venna; ye ui 
Eruo ua lasta venna. Sie istalve i faire nanwiéno 
ar i faire huruo. 

Meldar, alve mele quén i exe, pan melme ná Eruo, 
ar ilquen ye mele ná nóna Eruo ar ista Eru. Ye 
ua mele ua ista Eru, pan Eru ná melme. Sinen Eruo 
melme náne apantaina imíca ve: Eru mentane 
ernóna Yondorya mir i mar, i pollelve same coivie 
sénen. Melme ná apantaina mi si, lá i elve 
emélier Eru, mal i sé méle vé ar mentane 
Yondorya ve tópala yanca úcarelvain. 

Meldar, qui Eru vi-emélie sie, rohtalva ná i 
yando vé melir quén i exe. Úquen oi ecénie 
Eru. Qui melilve quén i exe, Eru lemya vesse ar 
melmerya ná carna ilvana vesse. Sinen istalve i 
sesse lemyalve, ar sé vesse, pan ánies ven et 
faireryo. Ar elve ecénier ar evettier i ementie i 
Atar Yondorya ve Rehtando i mardo. Aiquen ye 
etequenta i Yésus Hristo i Eruion ná, sesse Eru 
lemya, ar sé Erusse. Ar elve istar ar asávier i 
melme ya Eru same elveva. 

Eru ná melme, ar ye lemya melmesse lemya Erusse, 
ar Eru lemya sesse. Sie melme ná carna ilvana 
aselve, i samuvalve lérie quetiéva i auresse 
anamo. An tambe sé ná, sie yando elve nar i mar 
sinasse. Lá ea caure melmesse, mal ilvana melme 
hate caure etsenna, pan caure cole paime as imma. 
Ye ruce ui carna ilvana melmesse. Elve melir, pan 
sé méle vé minyave. 

Qui aiquen quete: "Melin Eru", ananta yeltas 
hánorya, sé hurindo ná. An ye ua mele hánorya 
ye ecénies, ua pole mele Eru ye uas ecénie. Ar 
axan sina samilve sello, i mauya yen mele Eru mele 
yando hánorya. 

RANTA 

Ilquen ye save i Yésus ná i Hristo ná nóna 
Eruo, ar ilquen ye mele i Atar meluva ye náne 
nóna sénen. Sinen istalve i melilve i Eruhíni, 
íre mélalve Eru ar cárar axanyar. An si ná i 
melme Eruva, i himyalve axanyar. Ar axanyar umir 
lumne, pan ilqua ya ná nóna Eruo orture i mar. 
Ar si ná i apaire ya orutúrie i mar: savielva. 

Man ná ye orture i mar qui lá ye save i Yésus 
ná i Eruion? Si ná ye túle nennen ar sercenen, 
Yésus Hristo, lá i nennen erinqua, mal i nennen 
ar i sercenen. Ar i faire ná ya vettea, pan i 
faire nanwie ná. An ear nelde yar vettar, i faire 
ar i nén ar i serce, ar nelde sine nar er. 

Qui camilve i vettie Atanion, Eruo vettie ambe 
túra ná. An si ná i vettie Eruo, i evetties pa 
Yondorya. Ye save mí Eruion harya i vettie 
immosse. Ye ua save Erusse acárie se hurindo, pan 
uas asávie i vettie ya sé ánie pa Yondorya. Ar 
si ná i vettie, i Eru antane ven oira coivie, ar 
coivie sina ea Yondoryasse. Ye same i Yondo same i 
coivie; ye ua same i Eruion ua same i coivie. 

Tecin lenna nati sine i istuvalde i samilde oira 
coivie, lé i savir mí esse i Eruiono. Ar si ná 
i lérie quetiéva ya savilve senna, i qui arcalve 
aiqua ve indómerya, hlaris ve. Ente, qui istalve 
i hlaris ve pa aiqua ya arcalve, istalve i 
samuvalve i arcainar, pan arcanielvet sello. 

Qui aiquen cene hánorya cára úcare ya ua tulya 
qualmenna, arcuvas, ar Eru antuva sen coivie ; qui 
uas mici queni ion úcare tulya qualmenna. Eä 
úcare ya tulya qualmenna; uan quete i mo arcuva 
pa ta. Ilya thanyelórie úcare ná, ananta ea 
úcare ya ua tulya qualmenna. 

Istalve i aiquen nóna Eruo ua úcare, mal i Quén 
ye náne nóna Eruo himya se, ar i Olca ua appa 
se. 

Istalve i nalve Eruo, mal i quanda mar caita i 
túresse i Olco. 

Ar istalve i utúlie i Eruion, ar ánies ven hande 
istien sé ye thanda ná, ar ealve yesse thanda 
ná, Yondorya Yésus Hristonen. Sé ná i nanwa 
Aino ar oira coivie. Hinyar, hepa inde 
cordonillon! 

Tatya Menta Yohanneo 

I amyára i cílina herinna ar hínaryannar, i 
melin nanwiesse, ar lá inye erinqua, mal yando 
illi i istar i nanwie, i nanwiénen ya ea vesse, 
ar euvas aselve tennoio. Euvar aselve lisse, 
óravie ar raine ho Eru i Atar ar ho Yésus 
Hristo, i Ataro Yondo, nanwiénen ar melmenen. 

Samin i antúra alasse pan ihírien i queneli 
hínalyaron vantar i nanwiesse, ve i axan ya 
camnelve i Atarello. Ar sí arcan lyello, a heri, 
lá ve qui técan lyen vinya axan, mal ta ya 
sámelve i yestallo: i melilve quén i exe. Ar si 
ná i melme: i vantalve ve axanyar. Ta ná i axan, 
ve ahlárielde i yestallo, vantien sasse. An rimbe 
útulyandoli eteménier mir i mar, i uar etequenta 
Yésus Hristo túlienwa i hrávesse. Si ná i 
útulyando ar i Anahristo. 

Tira inde, i yar acárielve uar nauva len vanwe, 
mal camuvalde quanta paityale. Ilquen ye ua lemya 
Hristo peantiesse, mal mene han sa, ua same Eru. 
Ye lemya i peantiesse, sé same i Atar yo i Yondo. 
Qui aiquen tule lenna lá túlula peantie sina, 
ávase came mir coaldar, ar áva suila se. An ye 
se-suila same ranta óse ulce cardaryassen. 

Samin rimbe natali tecien lenna, mal uan mere care 
sie hyalinnen ar móronen. Ono samin i estel i 
tuluvan lenna ar quetuva aselde cendelello 
cendelenna, i alasselda nauva ilvana. 

Cílina néthalyo hínar suilar lye. 

Nelya Menta Yohanneo 

I amyára Aio i meldanna, ye inye mele nanwiesse. 

Melda, hyamin i ilye natissen nalye almárea ar 
samil mále, tambe fealya almárea ná. An sámen 
i antúra alasse íre hánoli túler ar vettaner 
pa i nanwie ya ea lyesse, ar manen vantal i 
nanwiesse. Uan same casta hantalen túra lá si: i 
hlarin i hínanyar vantar i nanwiesse. 

Melda, cáral voronda molie ilquasse ya caril i 
hánoin, yando etteleain, i evettier pa melmelya 
epe i ocombe. Iquin, áte menta oa lénen valda 
Erun. An rá esseryan etemennelte, lá mápala 
aiqua quenillon nórion. Etta mauya ven came taiti 
queni, i moluvalve uo i nanwien. 

Tencen quettali i ocombenna, mal Liotréfes, ye 
mele náve minda mici te, ua came aiqua mello. 
Etta, qui tuluvan, tyaruvanyet enyale cardaryar 
yar cáras, cacarpala pa me ulce quettalínen. 
Ente, pan ta ui fárea sen, yando váquetis came i 
hánor, ar i merir camitat nevis pusta ar hatitat 
et i ocombello. 

Melda, á care, lá ve ya ulca ná, mal ve ta ya 
ná mane. Ye care mane Eruo ná. Ye care ulco ua 
ecénie Eru. Lemetrius same mára vettie ho illi 
mici te, ar ho i nanwie imma. É yando elme 
vettear, ar istalye i menya vettie nanwa ná. 

Sámen rimbe natali tecien lyenna, ananta uan mere 
tece lyenna móronen ar tecilden. Mal samin i 
estel i cenuvanyel vérave, ar quetuvangwe 
cendelello cendelenna. Raine na lyen! I meldor 
lye-suilar. Á suila i meldor, ilya quén essenen. 

Yúro Tenna 

Yúr, Yésus Hristo mól, mal Yácovo háno, i 
yálinannar i nar méline lo Eru i Atar ar hépine 
Yésus Hriston: Nai samuvalde óravie ar raine ar 
melme úvesse! 

A meldar, ómu ilya hormenen mernen tece lenna pa 
i rehtie yasse lé ar ní véla samir ranta, 
mauyane nin tece lenna hortien le: Á mahta i 
savien ya mi lú er ar illumen anaie antaina i 
airin! An quelli fincave utúlier minna, i 
andanéya náner sátine námien lo i Tehtele ; 
olcali, i querir i Erulisse mir ecie lehta 
lengiéno, ar lalar erya Cánolva ar Herulva, 
Yésus Hristo. 

Merin renta le, ómu istalde ilqua er lú illumen: 
I Héru, apa rehtie lie et Mirrandorello, epeta 
nancarne i uar sáve. Ar i vali i uar himyane i 
meni yar sámelte i yestasse, mal hehtaner véra 
nómelta, asáties oialie nótelínen nu huine i 
námien mí túra aure. Sie yando Sorom yo Omorra 
ar i ostor os tú nar panyaine epe vi ve tanwa 
raxeo, an úpuhtanelte ar sámer maile ettelea 
hráveva, ar sí acámielte i paime oialea 
náreva. 

Sie yando sine oloste queni vahtar i hráve ar 
querir oa hére, naiquétala alcarinquannar. 

Mal íre Mícael i Héra Vala costane as i Arauco 
ar sáme cos pa hroarya Móses, uas veryane quete 
senna yaiwenen, mal eques: «Nai i Héru 
tulcarpuva lyenna!» Ananta neri sine naiquetir 
ilye i natinnar yar ualte hanya, mal i nati yar é 
hanyalte ; nasseltanen, ve celvar ú handeleo ; 
tainen hastaltexer. 

Horro tien, an avantielte mi tierya Cain, ar mir 
loimarya Valam hanteltexer, camien paityale, ar 
nanacárielte inte mi amortierya Córa. Té nar i 
ondor nurtaine nu nén merendildassen melmeva, 
mavalli i maitar inte ú caureo, lumbuli ú neno, 
cóline sir yo tar súrinen, aldali mi quelle, ú 
yáveo, lú atta quálienwe, túcine ama as 
thundultar, hravani falmali i earo, falastala 
vére castaltainen náven naityana, ránie 
tinweli, in i huine morniéva ná sátina tennoio. 

É i otsea i ontalesse Atanello, Énoc, quente 
apacen pa té, quétala: «Yé! I Héru túle as 
airi quaihúmeryar, carien námie ilinnar, ar 
tulcarpien ilye i olcannar pa ilye olce cardaltar 
yar acárielte olcave, ar pa ilye i naiquetier yar 
i olce úcarindor equétier senna.» 

Queni sine nar nurrula, quétala ulco pa 
umbartalta, vantala vére íreltassen, ar antoltar 
quetir hoe quettali; arwe lisso lambaltasse 
carpalte exennar véra ngételtan. 

Mal elde, a meldar, enyala i quetier quétine 
nóvo lo Yésus Hristo Herulvo aposteli, manen 
quentelte lenna: «I métima lúmesse tuluvar 
quelli quétala yaiwe, vantala vére íreltassen 
olce nativa.» Té nar i tyarir thancier, neri ve 
celvar, pénala faire. Mal elde, a meldar, á 
carasta inde amaire savieldanen, ar hyama Aire 
Feanen. Sie hepa inde Eruo melmesse, íre yétalde 
ompa Yésus Hristo Herulvo óravienna, camien oira 
coivie. Ente, alde órava i quenissen ion savie 
ná iltanca; áte rehta rapiénen te et i 
ruivello. Sine quenissen órava, mal cima, yeltala 
yando lanne vahtaina i hrávenen. 

Yen pole tire le lantiello ar panya le alahaste 
epe alcarerya arwe túra alasseo, erya Erun, yen 
vi-rehta ter Yésus Hristo Herulva, na alcar, 
melehte, túre ar hére ter i quenda vanwa oiale 
ar sí ar tennoio! Násie! 

Yoháno Apantie 

RANTA 

Yésus Hristo apantie, ya Eru sen-antane, tanien 
núroryain yar rato martuvar. Mentanes valarya ar 
sa-carne sinwa tanwalínen Yoháno núroryan, ye 
vettane pa i quetta Eruo ar i vettie pa Yésus 
Hristo, ilqua ya cennes. 

Valima ná ye et-henta, ar valime nar i hlarir i 
quettar i apacéno ar i cimir yar nar técine 
sasse, an i lúme hare ná. 

Yoháno i ocombennar otso Ásiasse: Lisse ar raine 
len ho ye ea ar ye enge ar ye tuluva, ar i 
fairellon otso i ear epe mahalmarya, ar Yésus 
Hristollo, i Voronda Vetto, i Minnóna 
Qualinillon, ar i Tur aranion cemeno. 

Yen ve-mele ar vi-elérie úcarilvallon véra 
serceryanen ; ar vi-carne aranie, airimóli 
Ainoryan ar Ataryan ; na sen i alcar ar i túre 
tennoio! Násie! 

Yé! Túlas as i fanyar, ar ilya hen cenuva se, 
yando i se-terner; ar ilye nossi cemeno palpuvar 
inte nyéresse sénen. Ná, násie! 

"Inye Tinco ar Úre," quete i Héru Eru, "i ea ar 
i enge ar i tuluva, i Iluvala." 

Inye Yoháno, hánolda ye same ranta aselde i 
thangiesse ar araniesse ar voronwiesse mi Yésus, 
enge i tollosse estaina Patmos quetiénen pa Eru 
ar vettiénen pa Yésus. 

I Héruo auresse anen fairesse, ar hlassen ca ni 
taura óma ve hyólallo, quétala: "Teca ya cenil 
parmasse ar ása menta i ocombennar otso, mi 
Efesus ar Mirna ar Peryamum ar thiatíra ar Sardis 
ar Filarelfia ar Laoricea." 

Quernen immo cenien mano óma quente ninna, ar apa 
querie cennen calmatarmar otso maltava, ar i 
endesse i calmatarmaron quén ve atanyondo, vaina 
vaimasse ya rahtane talyanta ar arwa laurea quilto 
nútina os i ambas. 

Ente, carya ar findelerya náner ninqui ve ninque 
tó, ve losse, ar henyat ve uruite ruine. 

Talyat nánet ve laurea urus, lúthina urnasse, ar 
ómarya né ve i lamma rimbe nenion. Formaryasse 
sámes tinwi otso; et antoryallo lende aica, 
yucílea andamacil. Cendelerya calle ve íre Anar 
cala túreryasse. 

Íre cennenyes lantanenye ve qualin epe talyat. 
Panyanes formarya nisse ar quente: "Áva ruce! 
Inye i Minya ar i Métima ar i coirea ná; ar anen 
qualin, mal yé! nanye coirea tennoio ar oi, ar 
samin i latili nguruo ar Mandosto. 

Etta teca yar ecéniel, yúyo yar ear sí ar yar 
martuvar apa si. 

Pa i fóle i tinwion otso yar cennel formanyasse, 
ar i calmatarmaron otso: i tinwi otso nar valali i 
ocombion otso, ar i calmatarmar otso nar i ocombi 
otso." 

RANTA 

"I valanna i ocombeo Efesusse teca: Sin quete ye 
same i tinwi otso formaryasse, ye vanta endesse i 
calmatarmaron otso maltava: 

Istan cardalyar ar molielya ar voronwielya, ar i 
ual pole cole ulce queni, ar i atyastiel i quetir 
i nalte aposteli, mal uar, ar hirnelyet hurindoli. 
Ente, samil voronwie, ar terocóliel essenyan, ar 
ual sí lumba. Ananta samin lyenna i oantiel i 
melmello ya sámel i yestasse. 

Etta enyala yallo alantiel, ar hira inwis ar cara 
i minye cardar. Qui lalye, túlan lenna, ar 
mapuvan oa calmatarmalya nómeryallo, qui ual hire 
inwis. Ananta é samil si, i tevil i cardar i 
Nicolaiyaron, yar yando inye teve. Nai ye same 
hlas hlaruva ya i Faire quete i ocombennar: Yen 
same i apaire antuvan mate i Aldallo Coiviéva, ya 
ea i tarwasse Eruva. 

Ar i valanna i ocombeo Mirnasse teca: Sin quete i 
Minya ar i Métima, ye náne qualin ar nanwenne 
coivienna: 

Istan thangielya ar únielya ; mal nalye lárea ; 
ar i yaiwe ion estar inte Yúrar, ananta ualte, 
mal nar Sátano yomencoa: Áva ruce i ngwalmallon 
yar sí tuluvar lyenna. Yé! I Arauco sí hatuva 
queneli mici le mir mando, i nauvalde aqua 
tyastaine, ar i samuvalde thangie ter rí quean. 
Na voronda tenna nguru, ar lyen-antuvan i ríe 
coiviéva. 

Nai ye same hlas hlaruva ya i Faire quete i 
ocombennar: Ye same apaire laume nauva malaina i 
attea ngurunen. 

Ar i valanna i ocombeo Peryamumesse teca: Sin 
quete ye same i aica yucílea andamacil: Istan 
masse marilye, yasse ea i mahalma Sátanwa; ananta 
hépal essenya. Ual lalane savielya nisse yando mi 
réryar Antipas voronda vettonya, ye náne nanca 
ara lye, yasse mare Sátan. 

Ananta samin mance nattoli lyenna, i ear aselye i 
hepir i peantie Valamo, ye peantane Valacen panie 
lantasar epe Israelindi, i mantelte yar náner 
yácine cordollin ar hrupuhtaner. Sie ear yando 
aselye i hepir i peantie i Nicolaiyaron. Etta hira 
inwis! Qui lalye, tuluvan lyenna rato, ar mahtuvan 
téna antonyo macilden. 

Nai ye same hlas hlaruva ya i Faire quete i 
ocombennar: Yen same apaire antuvan i nurtaina 
máno, ar sen-antuvan ninque sar, ar i sardesse 
vinya esse ya úquen ista, hequa ye came sa. 

Ar i valanna i ocombeo thiatírasse teca: Sin 
quete i Eruion, ye same henyat ve uruite ruine, ar 
talyat ve urus: Istan cardalyar ar melmelya ar 
savielya ar veumelya ar voronwielya, ar anvinye 
cardalyar nar ambe lá i minyar. 

Ananta samin lyenna i ual pusta i nís Yesavel, ye 
esta immo Erutercáne, ar peantas ar tyaris ranya 
núronyar mir carie úpuhtale, ar matie nati 
yácine cordollin. 

Antanen sen lúme hirien inwis, mal uas mere cesta 
inwis pa hrupuhtalerya. Yé! Hatuvanyes mir caima, 
ar i hrupuhtar óse mir túra thangie, qui ualte 
hire inwis pa cardaryar. Ar hínaryar lavuvan 
ngurun mapa, i istuvar ilye i ocombi i inye ná ye 
cethe sámar ar endar, ar antuvan ilquenen mici le 
ve cardaldar. 

Mal quetin i exennar mici le thiatírasse, 
illinnar i uar same peantie sina ar uar isintie 'i 
tumne nati Sátano', ve quetilte: Uan panya lesse 
hyana cólo. Ananta hepa ya samil, tenna tuluvan. 
Ar ye same apaire ar cime cardanyar tenna i metta 
; antuvan sen hére or nóri. 

Turuvas tai angaina vantilden, návelte rácine 
mittannar ve cemne veni ; i imya hére ya inye 
acámie Atarinyallo. Ar antuvan sen i arintinwe. 
Nai ye same hlas hlaruva ya i Faire quete i 
ocombennar!" 

RANTA 

"Ar i valanna i ocombeo Sardisse teca: Sin quete 
ye same i fairi otso Eruva ar i tinwi otso: Istan 
cardalyar, i nalye coirea essenen ; mal nalye 
qualin. 

Na cuiva ar á torya i nati lemyala yar nar hari 
qualmenna, an uan ihírie cardalyar telyaine epe 
Ainonya. Etta enyala manen acámiel ar manen 
hlassel, ar ása hepe ar hira inwis! Qui ual nauva 
sí aqua cuiva, tuluvan ve pilu, ar laume istuval 
i lúme ya tuluvan lyenna. 

Ananta é samil mance esseli Sardisse i uar 
avahtie lanneltar, ar vantuvalte asinye mi ninque, 
an nalte valde. Ye same apaire nauva sie vaina 
ninqui lannelínen, ar laume mapuvan oa esserya i 
Parmallo Coiviéva, mal etequetuvan esserya epe 
Atarinya ar epe valaryar. Nai ye same hlas hlaruva 
ya i Faire quete i ocombennar! 

Ar i valanna i ocombeo Filarelfiasse teca: Sin 
quete ye aire ná, ye thanda ná, ye same Laviro 
latil, ye latya, i úquen holtuva, ar holta, i 
úquen latyuva: Istan cardalyar ; yé! apánien 
epelye latyaina fenna, ya úquen pole holta. An 
elye same pitya melehte, mal hempel quettanya ar 
ua lalane essenya. 

Yé! I queni yomencoallo Sátanwa, i estar inte 
Yúrali ananta umir, mal húrar ; yé! tyaruvanyet 
tule ar lanta undu epe talulyat, ar te-tyaruvan 
ista i emélienyel. Pan ehépiel i quetta 
voronwienyo, yando inye lye-hepuva i lúmello 
tyastiéva ya tuluva i quanda ambarenna, tyastien 
i marir cemende. Tuluvan rato. Hepa ya samil, 
pustien aiquen mapiello ríelya. 

Ye same apaire caruvan tarma i cordasse Ainonyava, 
ar laume oi etelelyuvas, ar tecuvan sesse i esse 
Ainonyava ar i esse i osto Ainonyava, i vinya 
Yerúsalem ya tule undu menello Ainonyallo, ar 
yando ninya vinya esse. Nai ye same hlas hlaruva 
ya i Faire quete i ocombennar! 

Ar i valanna i ocombeo Laoriceasse teca: Sin quete 
i Násie, i voronda ar thanda Vetto, i Yesta 
ontiéno Eruo: Istan cardalyar, i ual ringa hya 
lauca. Merin i anel ringa hya lauca! Etta, pan 
nalye pellauca, ar lá lauca hya ringa, 
quamuvanyel et antonyallo. 

Pan quetil: "Nanye lárea, nanye herenya; samin 
maure muntava" ; mal ual ista i elye ná angayanda 
ar nainima ar úna ar cénelóra ar helda ; quetin 
lyenna i caril mai qui mancal nillo malta poitaina 
nárenen, návelyan lárea, ar ninqui larmali, 
návelyan vaina ar pustien heldielyo nucumnie 
návello tanaina, ar laive panien hendulyatse, 
cenielyan. 

Illin i melin antan paimesta ar tératie. Etta á 
mína ar hira inwis! Yé! Táran epe i fenna, 
tambala. Qui aiquen hlare ómanya ar latya i 
fenna, tuluvan mir coarya, ar matuvan i thinyemat 
óse, ar sé asinye. Yen same apaire antuvan hame 
undu asinye mahalmanyasse, tambe inye sáme apaire 
ar hamne undu as Atarinya mahalmaryasse. Nai ye 
same hlas hlaruva ya i Faire quete i ocombennar!" 

RANTA 

Apa si cennen, ar yé! fenna latyaina menelde. Ar 
i minya óma ya hlassen quéta asinye náne ve i 
lamma hyólo, ar eques: "Tula amba sir, ar 
lyen-tanuvan yar rato martuvar." Mí imya lú 
túlen nu i túre i Faireo, ar yé! enge mahalma 
menelde, ar Quén hande i mahalmasse. 

Ilce yeo hára tasse ná ve nambíre ar culmíre, 
ar os i mahalma ea helyanwe, ve laimaril ilcesse. 
Ar os i mahalma ear mahalmar canta yúquean, ar i 
mahalmassen hárar amyárar canta yúquean sámala 
ninqui larmali, ar ríeli maltava cariltasse. Ar 
et i mahalmallo túlar ítali ar ómali ar 
hundiéli, ar ear calmar otso uryala epe i 
mahalma, yar nar i fairi otso Eruo. Ar epe i 
mahalma ea ya théya ve ailin calcava. 

I endesse yasse i mahalma tare, os i mahalma ear 
coiti canta, quante hendion epe ar cata: i minya 
coite ná ve rá, i attea ve mundo, i neldea same 
cendele ve atano, ar i cantea ná ve vílala 
thoron. Ilya quén i coition canta same rámar 
enque, ar ilya coite ná quanta hendelion os 
quanda hroarya ar mityave. Sére ualte same, 
auresse yo lómisse quétala: "Aire, aire, aire 
ná i Héru Eru Iluvala, ye ea ar ye enge ar ye 
tuluva!" 

Ar mí ilya lú ya i coiti antar alcar ar laitale 
ar hantale yen hára i mahalmasse, ye coirea ná 
tennoio ar oi, i amyárar canta yúquean lantar 
undu epe ye hára i mahalmasse ar tyerir ye coirea 
ná tennoio ar oi, ar hatilte ríeltar epe i 
mahalmanna, quétala: "Elye ná valda, Herulma ar 
Ainolma, camiéno i alcar ar i laitie ar i túre, 
an ontanelye ilye nati, ar indómelyanen engelte 
ar náner ontaine." 

RANTA 

Ar cennen i formasse yeo hande i mahalmasse parma 
técina mityave ar i ettesse, lihtaina lihtainen 
otso. Ar cennen polda vala ye yáme taura ómanen: 
"Man ná valda pantiéno i parma ar race 
lihtaryar?" Mal úquen menelde hya cemende hya nu 
cemen lertane panta i parma hya yéta minna sa. Ar 
anen turúna túra yaimenen, an úquen náne hirna 
valda pantiéno i parma hya yétiéno minna sa. 
Mal quén i amyáraron quete ninna: "Áva na 
yaimea! Yé! I Rá ye ná Yehúro nosseo, Laviro 
thundo, asámie apaire ar lerta latya i parma ar 
lihtaryar otso." 

Ar cennen tárala endesse i mahalmo ar i coition 
canta, ar endesse i amyáraron, eule ye sáme i 
ilce náveo nanca, arwa rassion otso ar hendion 
otso, yar nar Eruo fairi otso, i mentainar mir i 
quanda cemen. Ar lendes ar nampe i parma et 
formallo yeo hande i mahalmasse. Ar íre nampes i 
parma, i coiti canta ar i amyárar canta yúquean 
lantaner undu epe i Eule, ilya quén sámala 
ngande ar tolpoli maltava yar nér quante nisqueo, 
ya ná i hyamier i airion. Ar lirilte vinya líre, 
quétala: "Nalye valda mapiéno i parma ar 
pantiéno lihtaryar, an anel nanca, ar sercelyanen 
urúniel queneli Erun et ilya nossello ar lambello 
ar nórello. Acárielyet aranie ar airimóli 
Ainolvan, ar turuvalte cemende." 

Ar cennen, ar hlassen óma rimbe valalion os i 
mahalma ar i coiti ar i amyárar, ar nótelta 
náne ve quaihúmi quaihúmion ar húmi húmion, 
quétala taura ómanen: "I Eule ye náne nanca ná 
valda camiéno i túre ar alma ar sailie ar 
poldore ar laitie ar alcar ar aistie." 

Ar ilya onna ye ea mi menel cemenye ar nu cemen ar 
i earesse, ar ilye i nati tais, hlassen quéta: 
"Yen hára i mahalmasse ar i Eulen na i aistie ar 
i laitie ar i alcar ar i melehte tennoio ar oi." 
Ar i coiti canta quenter: "Násie!", ar i amyárar 
lantaner undu ar tyerner. 

RANTA 

Ar cennen íre i Eule latyane mine i lihtaron 
otso, ar hlassen quén i coition canta quéta 
ómanen ve hundier: "Tula!" Ar cennen, ar yé! 
ninque rocco, ar ye hamne sesse sáme quinga; ar 
ríe náne sen antaina, ar etelendes arwa apaireo 
ar samien apaire. 

Ar íre latyanes i attea lihta, hlassen i attea 
coite quéta: "Tula!" Ar exe ettúle, narwa rocco; 
ar yen hamne sesse náne antaina mapa raine oa 
cemello, nahtieltan quén i exe; ar haura macil 
náne sen antaina. 

Ar íre latyanes i neldea lihta, hlassen i neldea 
coite quéta: "Tula!" Ar cennen, ar yé! more 
rocco; ar ye hamne sesse sáme tolpot máryatse. 
Ar hlassen ya náne ve óma endesse i coition 
canta quéta: "Lesta oriva aurepaityalen, ar 
lestar nelde findoriva aurepaityalen, ar áva mala 
i millo ar i limpe." 

Ar íre latyanes i cantea lihta, hlassen i cantea 
coiteo óma quéta: "Tula!" Ar cennen, ar yé! 
malwa rocco, ar ye hamne sesse sáme i esse nguru, 
ar Mandos se-hilyane. Ar hére náne tien antaina 
or i canasta cemeno, nahtien andamacilden ar 
maitiénen ar qualmequámenen ar i hravaninen 
cemeno. 

Ar íre latyanes i lempea lihta, cennen nu i 
yangwa fear i nancaron castanen Eruo quetto ar i 
vettiéno ya sámelte. Ar yámelte taura ómanen, 
quétala: "Manen andave, aire ar thanda Hér, ual 
namuva ar ahtaruva sercelma issen marir cemende?" 
Ar ninque vaima náne antaina ilquenen mici te; ar 
náne tien quétina i mauyane tien náve sende an 
thinta lúmesse, tenna i nóte náne quátina 
yando ion náner núror aselte ar hánoltaron, ion 
umbar náne náve nance ve inte. 

Ar cennen íre latyanes i enquea lihta, ar túra 
cempalie martane, ar Anar ahyane more ve fillanne 
findiva, ar quanda Ithil náne ve serce, ar menelo 
tinwi lantaner cemenna, ve íre i úmanwe relyávi 
lantar relyávaldallo pálina taura súrinen. 

Ar menel oante ve toluparma nála tolúna, ar ilya 
oron ar tol léve yallo anelte. Ar cemeno arani ar 
i taurar ar i cánor ar i lárear ar i poldar ar 
ilya mól ar ilya léra quén nurtaner inte i 
rottossen ar imíca i ondor i orontion. Ar 
quétalte i orontinnar ar i ondonnar: "Á lanta 
menna ar áme nurta cendelello yeo hára i 
mahalmasse ar i rúthello i Euleo, an i túra aure 
rútheltava utúlie, ar man pole tare?" 

RANTA 

Epeta cennen vali canta tárala i vincassen canta 
cemeno, avaleryala i súri canta cemeno; sie súre 
ua hlápula cemende hya earesse hya ilya aldasse. 
Ar cennen hyana vala ortala anarórello, sámala i 
coirea Eruo lihta, ar yámes taura ómanen i 
valannar canta in náne lávina mala cemen earye, 
quétala: "Áva mala cemen hya ear hya i aldar, 
tenna apa ilihtielme i núror Ainolvo 
timbareltassen." 

Ar hlassen i nóte i lihtainaron, canta ar 
canaquean ar húmi tuxa, lihtaine et ilya nossello 
Israelindion: 

Et nossello Yehúro lihtainar húmi yunque, et 
nossello Reuveno húmi yunque, et nossello Áro 
húmi yunque, 

et nossello Ahyero húmi yunque, et nossello 
Naftalio húmi yunque, et nossello Manasseo húmi 
yunque, 

et nossello Simeondo húmi yunque, et nossello 
Levio húmi yunque, et nossello Issacáro húmi 
yunque, 

et nossello Sevulundo húmi yunque, et nossello 
Yósefo húmi yunque, et nossello Venyamíno 
lihtainar húmi yunque. 

Apa si cennen, ar yé! haura rimbe ya úquen ista 
onote, et ilye nórellon ar nossellon ar liellon 
ar lambellon, tárala epe i mahalma ar epe i Eule, 
vaine ninqui vaimalissen; ar enger olvali 
nindornélion máltassen. Ar yámelte taura 
ómanen, quétala: "Rehtie tule Ainolvallo, ye 
hára i mahalmasse, ar i Eulello." 

Ar ilye i vali tarner os i mahalma ar i amyárar 
ar i coiti canta, ar lantanelte cendeleltanna epe 
i mahalma ar tyerner Eru, quétala: "Násie! I 
aistie ar i alcar ar i sailie ar i hantale ar i 
laitie ar i túre na Ainolvan, tennoio ar oi! 
Násie!" 

Tá quén i amyáraron carampe ninna, quétala: 
"Man nar queni sine i nar vaine ninqui 
vaimalínen, ar mallo utúlielte?" Quenten senna: 
"Herunya, elye ista!" Ar nyarnes nin: "Queni sine 
nar i túlar et i túra thangiello, ar opoitielte 
vaimaltar ar ininquier tai sercesse i Euleo. Etta 
ealte epe i mahalma Eruva, ar veuyaltes auresse ar 
lómisse cordaryasse, ar ye hára i mahalmasse 
panyuva lancoarya or te. Ualte nauva maite hya 
soice ata; Anar ua petuva te, hya urtala úre. An 
i Eule endesse i mahalmo nauva mavarelta, ar 
te-tulyuvas ehtelennar coirea nenwa, ar Eru mapuva 
oa ilya níre hendultalto." 

RANTA 

Íre i Eule latyane i otsea lihta enge quilde 
menelde os perta lúmeo. Tá cennen i vali otso i 
tarir epe Eru, ar hyólar otso náner ten antaine. 
Ar hyana vala, ye sáme nisquema maltava, túle ar 
tarne ara i yangwa, ar náne sen antaina haura 
lesta nisqueo, carien ostime as i hyamier ilye i 
airion, i yangwasse maltava epe i mahalma. Ar ho i 
valo má, epe Eru, i usque i nisqueo oronte as i 
hyamier i airion. Tá i vala nampe i nisquema ar 
sa-quante nárenen i yangwallo. Ar sa-hantes 
cemenna; ar enger hundiéli ar ómali ar ítali ar 
cempalie. 

Sí i vali otso i sámer i hyólar otso manwaner 
lamien tai. 

I minya vala lamyane hyólarya, ar hilyaner helexe 
ar úr ostimesse as serce, ar anes hátina 
cemenna; ar nelesta cemeno náne urtaina, ar 
nelesta i aldaron náne urtaine, ar ilya laica 
salque náne urtaina. 

I attea vala lamyane hyólarya, ar nat ve haura 
oron, uryala nárenen, náne hátina mir ear; ar 
nelesta earo ahyane mir serce, nelesta i onnaron 
earesse qualle, i sámer coivie; ar nelesta i 
ciryaron náne nancarna. 

I neldea vala lamyane hyólarya, ar haura tinwe 
lantane menello, uryala ve calma, ar lantanes i 
nelestanna i sírion ar ehteleron nenwa. I tinweo 
esse Alasára ná. Nelesta i nenion ahyane mir 
alasára, ar rimbe queneli qualler i nennen, an 
anes carna sára. 

I cantea vala lamyane hyólarya, ar nelesta Anaro 
náne pétina, ar nelesta Ithilo, ar nelesta i 
tinwion. Sie nelesta calalto ahyane mir mornie; ua 
enge cala nelestasse i aureo, hya nelestasse i 
lómio. 

Ar cennen, ar hlassen thoron yáma taura ómanen 
íre villes endesse menelo: "Ai, ai, ai in marir 
cemende, i lemyala hyólalammainen ho i vali nelde 
i sí lamyuvar hyólalta!" 

RANTA 

Ar i lempea vala lamyane hyólarya, ar cennen 
tinwe lantaina menello cemenna, ar náne sen 
antaina i latil i samno i undumeo. Latyanes i 
samna i undumeo, ar usque oronte ve haura urnallo, 
ar Anar ar i vilya náner cárine morne i usquenen 
i samnallo. Ar et i usquello túler salquecápoli 
cemenna, ar náne ten antaina hére ve i hére i 
nastaroron cemende. 

Né tien quétina i ávalte malumne cemeno salque 
hya ilya laica olva hya ilya alda, mal eryave i 
queni lá arwe i lihto Eruva timbareltasse. Né 
tien antaina te-ngwalie astassen lempe, mal lá 
te-nahtie, ar ngwalmelta náne ve ngwalme nastaro, 
íre nastas quén. Ar mí ente rí queni cestuvar 
nguru, mal laume hiruvalte sa; milyuvalte quale, 
mal nguru uthuva tello. 

Ilce i salquecáporon náne ve roccor manwaine 
ohtan; ar cariltasse enger yar théne ve ríer 
maltava; cendelelta náne ve atanion cendele, ar 
sámelte findele ve nission findele, ar nelciltar 
náner ve rávion nelci; sámelte ambasseli ve 
angaine ambassi, ar i lamma rámaltaron náne ve i 
lamma rimbe luncaron arwe roccoron i nórar 
ohtanna. Samilte pimpe arwe nasseo ve nastaror 
samir, ar ea pimpeltasse túrelta malien queni 
astassen lempe. Ve aran te-túrala ea tien i 
undumeo vala; esserya Heveryasse Avardon ná, ar 
Hellenyasse samis i esse Apollion. 

I minya naice avánie. Yé! tuluvat an naice atta 
apa si. 

I enquea vala lamyane hyólarya, ar hlassen óma i 
rassellon canta i yangwasse maltava epe Eru quéta 
i enquea valanna, sé ye sáme i hyóla: "Á lerya 
i vali canta i nar nútine ara i haura síre 
Perat!" Ar i vali canta náner leryaine, i náner 
manwaine i lúmen, i auren, i astan ar i loan, 
nahtien nelesta Atanion. 

I nóte i roquenion hosseltasse náne húmi 
yúquean lúli húmi quean; hlassen nótelta. Ar 
sie yentenye i roccor ar i hamner tesse mí maur: 
i roqueni coller ambasseli arwe i quileo náreo ar 
lúleo ar ussardo, ar i cas i roccoiva náne ve 
cas rávion, ar ruine ar usque ar ussar lender et 
antoltallo. Nelde sine ungwalínen nelesta Atanion 
náne nanca, i nárenen ar i usquenen ar i 
ussardenen yar lender et antoltallo. An i túre i 
roccoron ea antoltasse ar pimpeltasse; pimpelta 
náne ve leuca, arwe caro, ar sanen harnalte. 

I lemyala ranta Atanion, i úner nance sine 
ungwalínen, uar hirne inwis pa i cardar máltato 
hya pustane tyere raucoli ar cordolli maltava ar 
telpeva ar urusteva ar ondova ar toava, yar uar 
pole cene hya hlare hya vanta; yando ualte hirne 
inwis pa nahtieltar hya ngólelta hya 
hrupuhtalelta hya pilweltar. 

RANTA 

Ar cennen hyana polda vala túla undu menello, 
vaina fanyasse ar arwa helyanweo or carya, ar 
cendelerya náne ve Anar, ar telcoryat ve tarmar 
náreva. Sámes pitya pantaina parma. Ar panyanes 
forya talya earesse ar i hyarya noresse, ar yámes 
taura ómanen, ve íre rá ná rávea. Ar íre 
yámes, i hundier otso quenter vére ómaltainen. 

Apa i hundier otso quenter, inye tecumne, mal 
hlassen óma menello ya quente: "Á lihta yar i 
hundier otso equétier ar ávatai tece!" 

Ar i vala ya cennen tárala earesse ar noresse 
ortane márya menelenna ar antane vandarya yenen 
coirea ná tennoio ar oi, ye ontane menel ar ya ea 
sasse, ar cemen ar ya ea sasse, ar ear ar ya ea 
sasse: "I lúme avánie! Mal mí rí yassen i 
otsea vala nauva hlárina ; íre lamyuvas 
hyólarya ; tá Eruo fóle nauva telyaina, ve i 
evandilyon ya antanes núroryain, i Erutercánor." 

Ar i óma ya hlassen menello quente ninna ata, 
quétala: "Á lelya, á mapa i parma ya ná 
pantaina ho i má i valo ye tára earesse ar 
noresse." Ar lenden i valanna ar quente senna i 
nin-antumnes i pitya parma; ar quentes ninna: 
"Ása mapa ar mata; nauvas sára cumbalyan, mal 
lisse ve lís antolyasse." Ar nampen i pitya parma 
ho i valo má ar sa-mante; anes lisse ve lís 
antonyasse, mal apa mantenyes cumbanya náne carna 
sára. Ar náne quétina ninna: "Mauya lyen ata 
quete ve Erutercáno, pa lieli ar nóreli ar 
lambeli, ar rimbe aralli." 

RANTA 

Ar sirpe ve vandil náne nin antaina, ar mo 
quente: "Á orta ar á lesta i corda Eruva ar i 
yangwa ar i tyerir sasse, mal á hehta i cordo 
etya paca ar ávasa lesta, an nás antaina nórin, 
ar vattuvalte i aire ostonna astassen atta ar 
canaquean. Ar lavuvan vettonya attan quete ve 
Erutercánor ter rí enenquean ar tuxar yunque, 
vaine fillannesse." Tú nát i milpialda atta ar i 
calmatarma atta yar tarir epe i Heru cemeno. 

Qui aiquen mere mala tú, náre mene et antottallo 
ar ammate ngottottar, ar qui aiquen mere mala tú, 
nauvas nanca sie. Tú samit hére holtien menel, 
pustien miste lantiello mí rí yar quétatte ve 
Erutercánor, ar samitte hére or i neni, vistien 
tai mir serce ar petien cemen ilya ungwalénen, 
quiquie meritte. 

Ar íre etéliette vettietta, i hravan ye orta i 
undumello ohtacaruva túna, ar samuvas apaire or 
tu ar nahtuva tu. Ar loicottat caituvat i palla 
mallesse i haura ostosse ya mi lé i faireo ná 
estaina Sorom ar Mirrandor, yasse yando Herutta 
tarwestaina né. Queneli i lieron ar nossion ar 
lambion ar nórion yétuvar loicottat ter rí 
nelde ar perta, ar ualte lave i loicottat nát 
panyaine noirisse. Ar i marir cemende samir alasse 
pa tú ar nar valime, ar mentuvalte annali quén i 
exenna, an Erutercáno atta sine ngwalyanet i 
marir cemende. 

Mal apa i auri nelde ar perta coiviefaire Erullo 
túle minna tu, ar orontette taluttatse, ar túra 
caure lantane innar yenter tu. Ar hlassette taura 
óma et menello quéta túna: "Tula amba sir!" Ar 
lendette mir menel i fanyasse, ar cotumottar 
cenner tu. Ar lúme yanasse enge túra cempalie, 
ar quaista i osto atalante, ar queni húmi otso 
náner nance i cempaliénen, ar i lemyaner náner 
ruhtaine ar antaner alcar Erun menelo. 

I attea naice avánie. Yé! i neldea naice tuluva 
rato. 

Ar i otsea vala lamyane hyólarya. Ar taure ómali 
náner hlárine menelde, quétala: "I aranie i 
mardeva ná sí Herulvo ar Hristoryo, ar turuvas 
tennoio ar oi." 

Ar i amyárar canta ar yúquean i hamner epe Eru 
mahalmaltassen lantaner cendeleltannar ar tyerner 
Eru, quétala: "Hantalme lyen, Héru Eru, i 
Iluvala, i ea ar i enge, an amápiel túra 
túrelya ar ture ve aran. Mal nóri náner 
rúthie, ar véra rúthelya túle, ar i lúme 
namien i qualini ar antien paityale núrolyain i 
Erutercánor, ar i airin ar in rucir esselyallo, i 
pityain yo i túrain, ar nancarien i nancarir 
cemen." 

Ar i corda Eruva ya ea menelde náne latyaina, ar 
i colca véreryo náne cénina cordaryasse. Ar 
enger ítali ar ómali ar hundiéli ar cempalie ar 
túra helexe. 

RANTA 

Ar túra tanwa náne cénina menelde, nís vaina 
Anaresse, ar Ithil enge nu talyat, ar caryasse 
enge ríe tinwiva yunque. Anes lapsarwa, ar yamas 
naiceryassen ar ngwalmeryasse colien. 

Ar hyana tanwa náne cénina menelde, ar yé! 
haura narwa hlóce, arwa carion otso ar rassion 
quean, ar caryassen samis tharnuntar otso. 
Pimperya tuce nelesta i tinwion menelo, ar hantes 
tai undu cemenna. Ar i hlóce tarne epe i nís ye 
náne manwa colien, ammatieryan hínarya íre 
columnes. 

Ar colles yondo, seldo, ye turuva ilye nóri 
angaina vandilden. Ar hínarya náne mapaina oa 
Erunna ar mahalmaryanna. Ar i nís úthe mir i 
ravanda, yasse samis nóme manwaina lo Eru, 
antieltan sen tasse maureryar ter rí enenquean ar 
tuxar yunque. 

Ar ohta martane menelde: Mícael ar valaryar 
mahtaner i hlócenna, ar i hlóce ar valaryar 
mahtaner, mal uas sáme apaire, ar tien nóme úne 
ambe hírina menelde. Ar i túra hlóce hátina 
undu né, i enwina leuca, ye ná estaina i Arauco 
ar Sátan, ye tyare quanda Ambar ranya ; anes 
hátina undu cemenna, ar valaryar náner hátine 
undu óse. 

Ar hlassen taura óma menello quéta: "Sí 
utúlier i rehtie ar i túre ar i aranie Ainolvo 
ar i hére Hristoryo, an i ulquéto hánolvaron 
hátina undu ná, ye te-ulquente mi aure yo lóme 
epe Ainolva! Ar sámelte apaire i Euleo sercenen 
ar vettielto quettanen, ar coivieltar úner tien 
ta melde i avanelte vele qualme. Etta na valime, a 
menel ar i marir sasse! Ai cemenen ar earen! An i 
Arauco utúlie undu lenta, arwa túra rútheo, 
istala i lúmerya thinta ná." 

Ar íre i hlóce cenne i anes hátina undu 
cemenna, roitanes i nís ye colle i seldo. Mal 
rámat i túra thorno nánet antaine i nissen, 
polieryan vile mir i ravanda nómeryanna; tasse 
camis maureryar ter lúme ar lúmeli ar perta 
lúmeo, haira i leuco cendelello. 

Ar i leuca mentane nén ve síre antoryallo apa i 
nís, se-colien oa i sírenen. Mal cemen manyane i 
nís, ar cemen latyane antorya ar hlunce i síre 
ya quamne i hlóce antoryallo. Ar i hlóce náne 
rúthea i nissenna, ar lende oa ohtacarien innar 
lemner erderyo, i hepir i axani Eruo ar samir i 
vettie pa Yésus. 

RANTA 

Ar tarnes i litsesse ara ear. 

Ar cennen hravan ortala et earello, arwa rassion 
quean ar carion otso, ar rasseryassen samis 
tharnuntar quean, ar caryassen ear esseli yaiweo 
Eruva. Ar i hravan ye cennen náne ve picara, mal 
talyar náner ve morco tali, ar antorya náne ve 
rávo anto. Ar i hlóce antane sen túrerya ar 
mahalmarya ar túra hére. 

I ilce ero caryaron náne ve qui anes harna 
qualmen, mal qualmeharwerya náne nestaina, ar i 
quanda cemen hilyane i hravan elmendasse. Ar 
tyernelte i hlóce pan antanes i hére i hravanen, 
ar tyernelte i hravan quétala: "Man ve i hravan 
ná, ar man pole mahta senna?" Ar náne sen 
antaina anto quétala túrali ar yaiweli Erunna, 
ar camnes hére carien ya meris astain atta ar 
canaquean. Ar latyanes antorya yaiwelissen Erunna, 
quetien yaiweli esseryanna ar vehteryanna, ar 
innar marir menelde. Ar né sen antaina care ohta 
i airinnar ar same apaire or te, ar camnes hére 
or ilya nosse ar lie ar lambe ar nóre. Ar ilye i 
marir cemende se-tyeruvar, té ion essi uar 
técine Parmasse Coiviéva i Euleva ye náne nanca 
i tulciello i mardeva. 

Aiquen arwa hlaro, nai hlaruvas! Qui quén mandon 
ná, mir mando lelyas. Qui quén nahtuva macilden, 
nauvas nanca macilden. Sís ea maure voronweva ar 
saviéva i airion. 

Ar cennen hyana hravan, ye oronte et cemello, ar 
sámes rasset ve eule, mal carampes ve hlóce. 
Mahtas i quanda hére i minya hravano epe henyat. 
Tyaris cemen ar i marir sasse tyere i minya 
hravan, yeo qualmeharwe náne nestaina. Ar caris 
túre tanwali; yando náre tyaris lanta undu et 
menello cemenna epe hendu atanion. 

Ar tyaris ranya i marir cemende, i tanwainen yar 
nar sen lávina care epe hendu i hravano. Quetis 
innar marir cemende i caruvalte emma i hravano, ye 
camne i macilharwe ar nanwenne coivienna. Ente, 
náne sen lávina anta thúle i hravano emman, 
tyárala i hravano emma carpa, ar yando tyárala 
náve nance illi i váquenter tyere i hravano 
emma. 

Ar tyaris illi, i pityar ar i túrar, i lárear ar 
i únar, ar i lérar ar i móli, came tehta 
formaltasse hya timbareltasse, ar úquen náne 
lávina manca hya vace hequa quén arwa i tehto ; 
i hravano esse hya i nóte esseryo. Sís ea maure 
sailiéva: Lava i handan note i hravano nóte, an 
nás atano nóte, ar nóterya ná enque ar 
enenquean ar tuxar enque. 

RANTA 

Ar cennen, ar yé! i Eule tarne Oron Síonde, ar 
as sé húmi canta canaquean ar tuxa i samir 
esserya ar i esse Ataryo técine timbareltasse. Ar 
hlassen lamma et menello, ve i lamma rimbe nenion 
ar ve i lamma túra hundiéno; ar i lamma ya 
hlassen náne ve ngandaror i tyalir ngandeltainen. 
Ar lirilte vinya líre epe i mahalma ar epe i 
coiti canta ar i amyárar, ar ua ence aiquenen 
pare líre tana hequa i húmi canta canaquean ar 
tuxa, i nar mancaine cemello. Té nar i uar 
avahtie inte nissínen, an nalte vendeli. Té nar 
i hilyar i Eule ilya nómenna ya lelyas. Anelte 
mancaine ho mici Atani ve minye yáveli Erun ar i 
Eulen, ar huru úne hírina antoltasse; nalte ú 
mordo. 

Ar cennen hyana vala víla endesse menelo, arwa 
oira evandilyono, sa-carieryan sinwa in marir 
cemende, ar ilya nóren ar nossen ar lamben ar 
lien, quétala taura ómanen: "Ruca Erullo ar 
ásen anta alcar, an i lúme námieryo utúlie, ar 
tyera ye carne menel cemenye ar ear ar ehteler 
nenwa." 

Ar exe, attea vala, hilyane quétala: "Alanties! 
Alantie Vável Túra, ye tyarne ilye nóri suce i 
limpeo i rútheva hrupuhtaleryo!" 

Ar hyana vala, neldea, hilyane tu, quétala taura 
ómanen: "Qui aiquen tyere i hravan ar emmarya, ar 
came i tehta timbareryasse hya máryasse, sé 
yando sucuva i limpeo i ormeva Eruo ya ná ulyaina 
poica mir i yulma rútheryava, ar nauvas 
ngwalyaina nárenen ar ussardenen epe i airi vali 
ar epe i Eule. Ar i usque ngwalmelto orta ama 
tennoio ar oi, ar auresse yo lómisse ualte same 
sére, i tyerir i hravan ar emmarya, ar aiquen ye 
came i tehta esseryo. Sís ea maure i voronwiéva 
i airion, i hepir i axani Eruo ar i savie Yésuo." 

Ar hlassen óma et menello quéta: "Teca: Valime 
nar i qualini i qualir i Herusse, ho sí. Ná, i 
Faire quete, lava tien sere molieltallon, an 
cardaltar te-hilyar." 

Ar cennen, ar yé! fána fanya, ar i fanyasse 
quén ve atanyondo hamne, sámala ríe maltava 
caryasse ar aica circa máryasse. 

Ar hyana vala etelende i cordallo, yámala taura 
ómanen yenna hamne i fanyasse: "Á menta circalya 
ar cirihta, an i lúme yáviéno utúlie, ar 
cemeno yávie manwa ná." Ar ye hamne i fanyasse 
mentane circarya olla cemen, ar cemen náne 
cirihtaina. 

Ar hyana vala etelende i cordallo ya ea menelde, 
yando sé arwa aica circo. 

Ar hyana vala etelende i yangwallo, ye sáme hére 
or i náre. Ar yámes taura ómanen yenna sáme i 
aica circa, quétala: "Á menta aica circalya ar 
á comya i loxi liantasseo cemeno, an tiumaryar 
nar manwe." Ar i vala mahtane circarya cemende ar 
comyane i yáve liantasseo cemeno, ar sa-hante mir 
i haura limpevorma rútheva Eruo. Ettesse i osto i 
limpevorma náne vattaina, ar serce ulle i 
limpevormallo ve tárave ve i antolattar i 
roccoron, restandier tuxar enque ar húme oa 
sallo. 

RANTA 

Ar cennen hyana tanwa menelde, túra ar elmendea: 
vali otso arwe ungwaleron otso, i métimar, an 
tainen Eruo orme ná telyaina. 

Ar cennen nat ve ailin calcava, ostimesse as 
náre, ar i asámier apaire or i hravan ar emmarya 
ar esseryo nóte tarner ara i ailin calcava, arwe 
ngandélion Eruva. Ar lindalte i líre Móseo, 
Eruo núro, ar i líre i Euleo, quétala: "Túre 
ar elmendie nar cardalyar, Héru Eru, i Iluvala. 
Faile ar thande nar tielyar, Aran nórion. Man ua 
rucuva lyello, a Héru, ar antuva alcar esselyan? 
An elye erinqua aire ná. An ilye nóri tuluvar ar 
tyeruvar epe lye, an faile námielyar anaier 
apantaine." 

Ar apa nati sine cennen, ar i yána i Lancavo 
Vettiéva náne latyaina menelde, ar i vali otso 
arwe i ungwaleron otso etelender i yánallo, vaine 
poica, calima páthesse ar nútine os ambostelta 
laurie quiltailínen. Ar quén i coition canta 
antane i valin otso tolpor otso maltava yar náner 
quante i ormeo Eruo, ye ná coirea tennoio ar oi. 
Ar i yána náne quátina usqueo, i alcarnen Eruo 
ar túreryanen, ar úquen polle tule mir i yána 
tenna i ungwaler otso i valion otso náner 
telyaine. 

RANTA 

Ar hlassen taura óma et i yánallo quéta i 
valannar otso: "Á lelya ar ulya i tolpor otso 
ormeva Eruo mir cemen!" 

Ar i minya etelende ar ulyane tolporya mir cemen. 
Ar túle ulca ar naicalea siste i atanissen i 
sámer i hravano tehta ar tyerner emmarya. 

Ar i attea ulyane tolporya mir ear. Ar ahyanes mir 
serce ve i serce loicollo, ar ilya coirea onna 
qualle, i enger earesse. 

Ar i neldea ulyane tolporya mir i síri ar i 
ehteler nenwa, ar ahyanelte mir serce. Ar hlassen 
i vala i nenion quéta: "Faila nalye, i ea ar i 
enge, i aire, an sie anámiel! An ulyanelte serce 
airion ar Erutercánoron, ar ániel tien serce 
sucien. Nalte valde!" Ar hlassen i yangwa quéta: 
"Ná, Héru Eru, i Iluvala, thande ar faile nar 
námielyar!" 

Ar i cantea ulyane tolporya Anarenna, ar náne 
Anaren antaina urta atani nárenen. Ar atani 
náner urtaine túra úrenen, mal huntelte i esse 
Eruo, ye sáme hére or ungwaler sine, ar ualte 
hirne inwis sen-antien alcar. 

Ar i lempea ulyane tolporya i mahalmanna i 
hravanwa. Ar aranierya náne carna morna, ar queni 
ngwarner lammalta i ngwalmanen, mal Eru menelo 
huntelte ngwalmaltainen ar sisteltainen, ar ualte 
hirne inwis pa cardaltar. 

Ar i enquea ulyane tolporya mir i haura síre 
Perat, ar nenerya náne parahtaina, manwien i 
malle i aranin anarórello. 

Perat 

Ar cennen úpoice fairi nelde, ve quáci, i túler 
et i antollo i hlóceo, ar et i antollo i hravano, 
ar et i antollo i hurutercáno. An nalte 
raucofaireli i carir tanwali, ar etelendelte i 
arannar quanda Ambaro, te-comien i ohtan i túra 
auresse Eru Iluvalo. ; "Yé! túlan ve pilu! 
Valima ná ye hepe inse cuiva ar hepe larmaryar, i 
ua mauyuva sen vanta helda ar queni cenuvar 
nucumnierya!" ; Ar comyaneltet i nómesse ya 
Heveryasse ná estaina Armaherdon. 

Ar i otsea ulyane tolporya vilyanna. Ar taura óma 
ettúle i yánallo, i mahalmallo, quétala: 
"Amarties!" Ar enger ítali ar ómali ar 
hundiéli, ar martane cempalie ta túra i lá 
amartie síte nat íre Atani amárier cemende ; 
cempalie ta palla hya ta túra. Ar i haura osto 
náne thanca mir rantar nelde, ar atalanter ostor 
nóríva. Eru enyalle Vável Túra, ar sen-antanes 
i yulma i limpeo i ormeva rútheryava. Ilya tol 
úthe, ar oronti úner ambe hírine. Sarneli 
helexeva, haure ve talenti, lantaner undu menello 
i queninnar. Mal queni hunter Eru i ungwalénen 
helexeva, an i ungwale rúcima né. 

RANTA 

Ar quén i valion otso i sámer i tolpor otso 
túle ar quente asinye, quétala: "Tula, tanuvan 
lyen i námie i túra imbacindeva ye hára or 
rimbe neneli, as ye cemeno arani hrupuhtaner, ar i 
marir cemende náner cárine limpunque 
hrupuhtaleryo limpenen." 

Ar ni-colles oa i Fairesse mir i ravanda. Ar 
cennen nís hárala culda hravande quanta ession 
yar náner yaiwe Eruva, arwa carion otso ar 
rassion quean. I nisso larmar náner luicarni ar 
culde. ar anes netyaina maltanen ar mírelínen ar 
marillalínen, ar máryasse sámes yulma maltava 
quanta thaure nation ar i úpoice nation 
hrupuhtataleryo. Ar timbareryasse náne técina 
esse, fóle: "Vável Túra, amil imbacindion ar i 
thaure nation cemeno." Ar cennen manen i nís 
náne limpunqua i sercenen i airion ar i sercenen 
i vettoron Yésus. 

Íre cennenyes anen túra elmendasse. Mal i vala 
quente ninna: "Manen ná i nalye elmendasse? 
Nyaruvan lyen i fóle i nisso ar i hravano 
se-cólala ar arwa i carion otso ar i rassion 
quean: I hravan ye cennel enge, mal ea lá, ananta 
ortuvas et i undumello ar menuva oa mir nancarie. 
I marir cemende, ion essi uar técine i Parmasse 
Coiviéva tulciello i mardeva, nauvar quátine 
elmendanen íre cenilte manen i hravan enge, mal 
ea lá, ananta entuluva. 

Sís ea maure handaléva arwa sailiéno: I cari 
otso nar oronti otso, ar tais i nís hára. Ar ear 
arani otso: lempe alantier, er ea sí, ar i exe en 
ua utúlie, ar íre tuluvas, lemyuvas thinta 
lúmesse. Ar i hravan ye enge mal ea lá, náse 
yando toltea aran; tulis i otsollo ar lelya oa mir 
nancarie. 

Ar i rassi quean yar cennel nar arani quean, i uar 
en acámie aranie, mal é camilte hére ve aralli 
erya lúmesse as i hravan. Samilte i imya sanwe ar 
antar túrelta ar hérelta i hravanen. Mahtuvalte 
i Eulenna, mal pan náse Heru heruion ar Aran 
aranion, i Eule samuva apaire or te, as i yálinar 
ar cílinar ar vorondar." 

Ar eques ninna: "I neni yar cennel, yassen hára i 
imbacinde, nar lieli ar thangali ar nóreli ar 
lambeli. Ar i rassi quean yar cennel, ar i hravan 
; tevuvalte i imbacinde ar se-caruvar lusta ar 
helda, ar hráverya matuvalte, ar sé urtuvalte 
nárenen. An Eru panyane endaltassen care 
indómerya, carieltan erya sanwe ar antieltan 
aranielta i hravanen, tenna Eruo quettar nar 
telyaine. Ar i nís ye cennel ná i túra osto ya 
same aranie or i arani cemeno." 

RANTA 

Apa nati sine cennen hyana vala túla undu 
menello, arwa túra héreo, ar cemen náne 
calyaina alcareryanen. Ar yámes polda ómanen: 
"Alanties! Alantie Vável Túra, ar anaies carna 
vehte raucoron ar mando ilya úpoica aiweo, ar 
mando ilya úpoica ar tévina hravano! An i limpeo 
ormeva hrupuhtaleryo usúcier ilye nóri, ar 
cemeno arani hrupuhtaner óse, ar cemeno macari 
náner cárine lárie i túrenen úveryo ú 
landaron!" 

Ar hlassen hyana óma et menello quéta: "Á lelya 
et sello, lienya, pustien inde samiello ranta óse 
úcariryassen ar camiello ungwaleryon. An i hahta 
úcariryaiva rahta menelenna, ar Eru erénie 
úfaile cardaryar. Ásen nan-anta tambe ve sé 
nan-antane, ar cara sen atwa yaron sé acárie! 
Mir i yulma yanna ulyanes, á ulya atwa lesta 
sén! Ve antanes alcar insen ar marne úvesse ú 
landaron, tambe ásen anta ngwalme ar nyére! An 
enderyasse quetis: ’Háran tári, ar uan 
verulóra, ar uan oi istuva nyére.’ Etta 
ungwaleryar tuluvar erya auresse, qualme ar nyére 
ar maitie, ar nauvas urtaina nárenen, an polda 
ná i Héru Eru ye anámie se! 

Ar cemeno arani, i hrupuhtaner óse ar marner óse 
úvesse ú landaron, euvar níressen ar palpuvar 
inte nyérenen séva, íre yétalte i usque 
urtieryallo. Táralte hairave caureltanen 
ngwalmeryava ar quétar: ’Horro, horro, a túra 
osto, Vável i polda osto, an erya lúmesse 
námielya utúlie!’ 

Ar cemeno macari nar níressen ar se-nainar, an 
sí ea úquen yen polilte vace armaltar, armar ve 
malta ar telpe ar míreli ar marillali ar mára 
páthe ar luicarne ar samin ar culda, ar ilya 
níthima tavar ar ilya vene mortavarwa ar ilya 
vene ammaira tavarwa ar urus ar anga ar alas, ar 
cinnamon ar amomum ar nisque ar níthima millo ar 
ninquima ar limpe ar piemillo ar mulma ar ore ar 
yaxeli ar mámali, ar roccoli ar luncali ar 
móleli ; coirie queneli. É i mára yáve ya 
náne fealyo íre oantie lyello, ar ilye i netye 
nati ar i calwe nati nar vanwe lyen, ar mo lá oi 
enhiruva tai. 

I macari mancala sine nati, i náner cárine 
lárie sello, taruvar hairave caureltanen 
ngwalmeryava ar nauvar níressen ar samuvar 
nyére, quétala: ’Horro, horro ; i túra osto, 
vaina mi páthe ar luicarne ar culda, ar netyaina 
maltanen ar mírenen ar marillanen, an erya 
lúmesse lar ta túra nancarna né!’ 

Ar ilya hesto ar ilquen ye lelya ciryanen, ar 
ciryamóli ar illi i mótar earesse, tarner 
hairave ar yámer íre yentelte i usque 
urtieryallo ar quenter: ’Man mici ostor ná ve i 
túra osto?’ Ar hantelte asto careltanna ar 
yámer mi níreli ar nyére, ar quenter: ’Horro, 
horro ; i túra osto, yasse illi i samir ciryar 
earesse náner cárine lárie túra almaryanen, an 
erya lúmesse nése nancarna!’ 

Na valime sénen, a menel ar i airi ar i aposteli 
ar i Erutercánor, an eldenen Eru equétie námie 
senna!" 

Ar polda vala ortane haura mulondo ar sa-hante mir 
ear, quétala: "Sie, lintave, Vável Túra nauva 
hátina undu, ar uas oi nauva enhirna. Ar i lamma 
ngandaroron ar nyelloron ar simpetarion ar 
hyólamoron laume nauva hlárina lyesse ambe, ar 
tanor ilye curwion laume nauvar hírine lyesse 
ambe, ar i lamma mulondollo laume nauva hlárina 
lyesse ambe, ar cala calmo laume caltuva lyesse 
ambe, ar óma endero hya indisso laume nauva 
hlárina lyesse ambe; an macarilyar náner i minde 
neri cemeno, an ngúlelyanen ilye nóri náner 
tyárine ranya. Ente, sesse náne hírina i serce 
Erutercánólion ar airilion ar illion i náner 
nance cemende." 

RANTA 

Apa nati sine hlassen ya né ve taura óma haura 
rimbeo menelde. Quentelte: "Hallelúya! I rehtie 
ar i alcar ar i túre nar Ainolvo, an thande ar 
faile nar námienyar! An anámies i túra 
imbacinde ye hastane cemen hrupuhtaleryanen, ar 
Eru atacárie núroryaron serce et máryallo." Ar 
i attea lusse quentelte: "Hallelúya! Ar i usque 
sello orta amba tennoio ar oi!" 

Ar i amyárar canta yúquean ar i coiti canta 
lantaner undu ar tyerner Eru i hande i mahalmasse, 
ar quenter: "Násie! Hallelúya!" 

Ar óma tule i mahalmallo, quétala: "Á laita 
Ainolva, ilye núroryar i rucir sello, i pityar yo 
i túrar!" 

Ar hlassen ya náne ve óma haura thango ar ve 
lamma rimbe nenion ar ve lamma polde hundiéron. 
quétala: "Hallelúya, an i Héru Ainolva anaie 
carna aran, i Iluvala! Alve na valime ar same 
alasse, ar alve anta sen i alcar, an i Euleo 
veryanwe utúlie, ar vesserya amanwie immo. Ar né 
sen antaina náve vaina calima, poica páthesse, 
an i páthe i faile cardar i airion ná." 

Ar nyaris nin: "Teca: Valime i nar tultaine i 
veryanwe-mattenna i Euleo!" Ente, eques ninna: 
"Sine nar i nanwe quettar Eruo." 

Ar lantanen undu epe talyat tyerien se. Mal nyaris 
nin: "Cima! Áva care! Nanye eryave núro as lyé 
ar hánolyar, i samir i vettie Yésuo! Eru alye 
tyere!" An i vettie Yésuo ná i apacéno faire. 

Ar cennen menel latyaina, ar yé! ninque rocco! Ar 
ye hamne sesse ná estaina Voronda ar thanda, ar 
namis ar mahtas failiesse. Henyat nát ve uruite 
ruine, ar caryasse ear rimbe tharnuntali. Samis 
esse técina ya úquen ista hequa sé erinqua. 
Náse vaina collasse tumyaina sercesse, ar i esse 
yanen náse estaina ná Eruo Quetta. Menelo hossi 
se-hilyaner ninqui roccossen ar vaine ninque ar 
poica páthesse. Ar et antoryallo mene aica 
andamacil, yanen petuvas nóri, ar tai-turuvas 
angaina vandilden. Vattas i limpevorma i ormeva i 
rútheva Eru Iluvalo. Ar collaryasse, tiucoryasse, 
samis esse técina: Aran Aranion ar Heru Heruion. 

Ar cennen vala tárala Anaresse, ar yámes taura 
ómanen ar quente ilye aiwennar i vilir menelo 
endesse: "Tula, ócoma Eruo túra merendenna, 
matien hráve aranion, hráve cánoron ar hráve 
polde nerion, hráve roccoron ar ion hamner tesse, 
i hráve illion, léraron ar mólion, pityaron yo 
túraron." 

Ar cennen i hravan ar cemeno arani ar hosseltar 
comyaine ohtacarien yenna hamne i roccosse ar 
hosseryanna. Ar i hravan náne mapaina, ar as sé 
i hurutercáno ye carne i tanwar epe se, yainen 
tyarnes ranya i camner i tehta i hravano ar 
tyerner emmarya. Anette yúyo hátine coirie mir i 
ailin náreva ya urya ussardenen. I exi nér nance 
i andamacilden ya lende et antollo yeo hamne i 
roccosse, ar ilye i aiwi nér quátine 
hráveltanen. 

RANTA 

Ar cennen vala túla undu et menello arwa i latilo 
i undumeo ar haura naxa máryasse. Ar nampes i 
hlóce, i yára leuca, ye ná i Arauco ar Sátan, 
ar se-avaleryane loain húme. Ar se-hantes mir i 
undume ar sa-holtane ar sa-lihtane or se, pustien 
se tyariello nóri ranya nó i húme loar náner 
vanwe. Apa ta nauvas leryaina thinta lúmen. 

Ar cennen mahalmali, ar enger i hander undu tais, 
ar námotúre náne ten antaina. Ar cennen i fear 
ion náner nance pelecconen vettiénen pa Yésus 
ar quetiénen pa Eru, ar ion uar etyérie i hravan 
hya emmarya ar uar acámie i tehta timbareltasse 
hya máltasse. Túlelte coivienna ar turner as 
Hristo ter i loar húme. I exi i qualinion uar 
túle coivienna nó i loar húme nér vanwe. Si i 
minya enortie ná. Valima ar aire ná ye same 
ranta i minya enortiesse. Or té i attea nguru ua 
same hére, mal nauvalte airimor Eruo ar Hristo, 
ar turuvalte óse ter i loar húme. 

Íre i loar húme avánier, Sátan nauva leryaina 
mandoryallo. Etelelyuvas tyarien ranya i nóri i 
vincassen canta cemeno, Cóc yo Mácoc, te-comien 
i ohtan, únótime ve earo litse. Lendelte ama 
olla i palla cemen ar peller i estolie i airíva 
ar i melda osto. Mal náre túle undu menello ar 
te-ammante. Ar i Arauco ye tyarne te ranya náne 
hátina mir i ailin náreva ar ussardeva, yasse 
yúyo i hravan ar i hurutercáno enget, ar 
nauvalte ngwalyaine auresse yo lómisse tennoio. 

Ar cennen túra ninque mahalma ar ye hande sasse. 
Cendeleryallo cemen yo menel úthet oa, ar nóme 
úme hírina tún. Cennen yando qualini, i túrar 
yo i pityar, tárala epe i mahalma, ar parmali 
náner latyaine. Tá náne latyaina hyana parma, 
ya i Parma Coiviéva ná. Ar qualini náner 
námine i natinen técine i parmassen, ve 
cardaltar. Ar ear nan-antane i qualini sasse, ar 
nguru ar Mandos nan-antanet i qualini mi tú, ar 
anelte námine, ilquen ve cardaryar. Ar nguru ar 
Mandos nánet hátine mir i ailin náreva. Si i 
attea nguru ná: i ailin náreva. Ar qui aiquen 
úne hirna técina i Parmasse Coiviéva, anes 
hátina mir i ailin náreva. 

RANTA 

Ar cennen vinya menel ar vinya cemen, an i minya 
menel ar i minya cemen nánet vanwe, ar ear ua 
ambe enge. Cennen yando i aire osto, Vinya 
Yerúsalem, túla undu et menello, manwaina ve 
indis netyaina veruryan. Ar hlassen taura óma i 
mahalmallo quéta: "Yé! I már Eruva ea as Atani, 
ar maruvas aselte, ar nauvalte lieryar. Ar Eru 
immo euva aselte. Mapuvas oa ilya níre 
hendultalto, ar nguru ua ambe euva; yando nyére 
ar rambe ar ngwalma uar ambe euvar. I noe nati 
avánier." 

Ar ye hande i mahalmasse quente: "Yé! Envinyatan 
ilye nati!" Ar eques: "Teca, an quettar sine nar 
voronde ar thande!" Ar quentes ninna: "Nas 
cárina! Inye Tinco ar Úre, i yesse ar i metta. 
Ilquenen ye ná soica inye antuva i ehtelello i 
nenwa coiviéva, muntan. Aiquen ye same apaire 
nauva aryon sine nation; inye nauva Ainorya, ar 
sé nauva yondonya. Mal i caurear ar i úsávalar 
ar i thaurar ar i nehtari ar i hrupuhtandor ar i 
carir ngúle ar i tyerir cordoni, ar ilye hurindor 
; masselta ea i ailinde uryala nárenen ar 
ussardenen. Si i attea nguru ná." 

Quén i valion otso i sámer i tolpor otso quante 
i métime ungwaleron otso túle quetien óni ar 
quente: "Tula! Lyen-tanuvan i indis, i Euleo 
veri." Fairenen colles ni oa haura ar tára 
orontenna, ar tannes nin i aire osto Yerúsalem 
túlala undu et menello, Erullo, ar sámala i 
alcar Eruo. ngaltarya ná ve ammaira míre, ve 
nambíre caltala ve maril. Sámes haura ar tára 
ramba ar andor yunque, ar ara i andor vali yunque, 
ar i andossen náner técine i essi i nossion 
yunque i yondoron Israélo: andor nelde Rómenna, 
andor nelde Formenna, andor nelde Hyarmenna, ar 
andor nelde Númenna. Ar i ostoramba sáme 
talmondor yunque, ar técine tais enger i essi i 
apostelion yunque i Euleo. 

Ar ye quente ninna sáme ve lesta maltasirpe, 
polieryan lesta i osto ar andoryar ar rambarya. I 
osto ná cantil, ar nás ve anda ve nás palla. Ar 
lestanes i osto i sirpenen, restandier húmi 
yunque; andierya ar pallierya ar tárierya nár 
imye. Lestanes yando rambarya, perrangar canta 
canaquean ar tuxa, atano lestanen, ar yando valo. 

I ramba náne cárina nambíreva, ar i osto náne 
poica malta, ve poica cilin. I talmar i ostorambo 
náner netyaine ilya nostalénen mírion: I minya 
talmondo nambíre né, i attea lúle, i neldea 
ostimmir, i cantea laimaril, i lempea fanorcarne, 
i enquea culmíre, i otsea malatsar, i toltea 
elessar, i nertea sinile, i quainea orvamir, i 
minquea linquemir, ar i yunquea helissar. 

Ente, i andor yunque náner marillar yunque; ilya 
ando náne er marilla. Ar i osto malle náne poica 
malta, ve tercénima calca. 

Ar uan cenne corda sasse, an i Héru Eru Iluvala 
cordarya ná, ar sie ná i Eule. I osto ua same 
maure Anarwa hya Ithilwa caltien sanna, an Eruo 
alcar sa-calyane, ar calmarya i Eule né. Ar nóri 
vantuvar i calanen i ostollo, ar cemeno arani 
mentuvar alcarelta minna sa. Ar andoryar laume 
nauvar holtaine auresse, an lá euva lóme tasse. 
Ar mentuvalte i nórion alcar ar laitie minna sa. 
Mal aiqua úaire ar aiquen ye care thaura nat ar 
huru ua tuluva minna sa, mal eryave i nar técine 
i parmasse coiviéva i Euleva. 

RANTA 

Ar tannes nin síre i nenwa coiviéva, tercénima 
ve maril, sírala et i mahalmallo Eruva ar i 
Euleva, i endesse i palla malleo i ostosse. Ar 
foryasse ar hyaryasse i síreo enge i Alda 
Coiviéva ye cole yáve lússen yunque, antala 
yáverya ilya astasse. Ar i Aldo lassi nar i 
nestien nóriva. 

Ua euva ambe aiqua húna. Mal i mahalma Eruva ar i 
Euleva euva tasse, ar núroryar se-veuyuvar. 
Cenuvalte cendelerya, ar esserya euva 
timbareltasse. Ar lóme ua ambe euva, ar ualte 
samuva maure calava calmo hya calava Anaro, an i 
Héru Eru te-calyuva, ar turuvalte tennoio ar oi. 

Ar eques ninna: "Quettar sine nar voronde ar 
thande. I Héru, i Aino fairion i Erutercánoron, 
ementie valarya tanien núroryain yar rato 
martuvar. Yé! tuluvan rato! Valima ná ye cime i 
quettar i apacéno parma sino." 

Ar inye Yoháno náne ye hlasse ar cenne nati 
sine. Ar apa hlarie ar cenie, lantanen undu 
tyerien epe talu i valo ye nin-tanne nati sine. 
Mal quetis ninna: "Cima! Áva care! Nanye hyana 
núro as lyé ar hánolyar i nar Erutercánoli, ar 
as i cimir i quettar parma sino! Tyera Eru!" 

Ar quetis ninna: "Áva lihta i quettar i apacéno 
parma sino, an i lúme hare ná. Yen care úfailie 
lava care úfailie en; ar i váran lava náve 
carna vára en; mal lava i failan care failie en, 
ar lava i airen náve carna aire en. 

Yé! Tuluvan rato, ar i paityale ya antan ea 
asinye, atantien ilquenen ve molierya. Inye Tinco 
ar Úre, i minya ar i métima, i yesta ar i metta. 
Valime nar i sovir collaryar, i lertuvalte tule i 
Aldanna Coiviéva ar lelya mir i osto ter i andor. 
I etsesse ear i huor ar i carir ngúle ar i 
hrupuhtandor ar i nehtari ar illi i melir ar carir 
huru. 

Inye Yésus mentane valanya vettien lyen pa nati 
sine i ocombin. Inye Laviro thundo ar indyo, ar i 
calima arintinwe." 

I Faire ar i indis quétat: "Tula!" Ar lava yen 
hlare quete: "Tula!" Ar lava i soican tule; lava 
yen mere, mapa i nén coiviéva muntan. 

Inye vetta ilquenen i hlarir i quettar i apacéno 
parma sino: Qui aiquen napane sine natinnar, Eru 
napanuva senna i ungwaler pa yar ná técina parma 
sinasse; ar qui aiquen mapa aiqua oa i quettallon 
i apacéno parma sino, Eru mapuva oa rantarya i 
Aldasse Coiviéva ar i aire ostosse, pa yar ná 
técina parma sinasse. 

Ye vetta pa sine nati quete: "Ná, tuluvan rato!" 
Násie! Tula, a Heru Yésus! 

Nai i Heru Yésus Hristo lisse euva as i airi! 

