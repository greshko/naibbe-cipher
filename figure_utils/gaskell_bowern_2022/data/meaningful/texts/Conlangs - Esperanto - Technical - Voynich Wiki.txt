Voynich-manuskripto 

La Voynich-manuskripto [vojniĉ] estas mistera 
skribaĵo, kies aĝo, deveno kaj aŭtoro estas 
nekonataj. Ĝi havas formaton de kodekso kaj la 
paĝoj estas el pergameno. Nek la alfabeto, nek la 
lingvo, nek eĉ la temo de la manuskripto estas 
ĝis nun konataj. Oni plej ofte supozas, ke ĝi 
estis verkita inter la jaroj 1450 kaj 1520. Laŭ 
karbona analizado de 2009, la pergameno mem 
estiĝis en 1404-1438. 

La nomo de la manuskripto devenas de unu el ĝiaj 
posedantoj, Wilfrid Michael Voynich, kiu aĉetis 
ĝin en la jaro 1912 de la jezuitoj de Frascati, 
urbo apud Romo. 

Konservas la manuskripton ekde 1969 la Biblioteko 
Beinecke de la universitato Yale. Laŭ lastaj 
esploroj de Gordon Rugg, la manuskripto povus esti 
trompaĵo. 

La manuskripto estis unuafoje publikigita de la 
franca eldonisto, Jean-Claude Gawsewitch, en 
oktobro 2005, por ke la publiko povu vidi la 
misteran tekston kaj la enigmajn bildojn. 

Priskribo 

La Voynich-manuskripto enhavas 234 paĝojn 15 cm 
longajn kaj 23 cm altajn. Ili estas el veleno 
(haŭto de mortnaskita bovido) kaj laŭ la 
paĝnombrado mankas 42 paĝojn. Ŝajnas, ke tiuj 
paĝoj jam mankis, kiam Voynich aĉetis la 
manuskripton en 1912. Kelkaj paĝoj estas 
grandformataj, falditaj, tiel formantaj 
subpaĝojn. 

Anserplumo utiliĝis por skribi la tekston kaj 
desegni la konturojn de la figuroj. Kelkaj koloroj 
estis aldonitaj malnetaj, verŝajne post la 
verkado de la teksto. 

Ĝi enhavas multajn desegnaĵojn (pri plantoj, 
homa anatomio, bestaj signoj kaj stelsimboloj) kaj 
tekstojn en nekonataj skribsistemo kaj lingvo. 

Ilustraĵoj 

La ilustraĵoj de la manuskripto donas nur 
malmultajn indikojn pri la detala enhavo, sed 
ebligas identigon de seso da sekcioj pri diversaj 
temoj kun varia stilo. Krom la lasta sekcio, kies 
enhavo estas nur teksta, preskaŭ ĉiuj paĝoj 
enhavas almenaŭ unu ilustraĵon. 

La sekcioj kaj iliaj nunaj nomoj estas: 

Herbario: ĉiu paĝo enhavas unu planton, foje du 
kaj akompanan tekston. La tuto estas prezentita 
laŭ stilo de tiamaj eŭropaj herbokolektoj. 
Kelkaj partoj estas pligrandigoj kaj plibonigitaj 
versioj de desegnaĵoj el la parto farmakologio 
(vidu malsupre). 

Astronomio: astrodiagramoj, kiaj sunoj, lunoj kaj 
steloj supozigas, ke la teksto temas pri 
astrologio kaj astronomio. Serio de 12 diagramoj 
reprezentas la simbolojn de la konstelacioj 
zodiakaj (du fiŝoj por la konstelacio de la 
Fiŝoj, bovo por la konstelacio de la Taŭro, 
soldato kun arbalesto por la konstelacio de la 
Sagitario, ktp.). Ĉiun simbolon ĉirkaŭas 
precize 30 inaj figuroj, la plej multaj nudaj, 
kiuj portas stelon kun legendo. La du lastaj 
paĝoj de tiu sekcio, la Akvisto kaj la Kaprikorno 
estas perditaj. La paĝoj de la Ŝafo kaj de la 
Taŭro estas dividitaj je du paroj de skemoj kun 
po 15 steloj. Iuj el tiaj desegnaĵoj troviĝas 
sur elfaldeblaj paĝoj. 

Biologio aŭ balneoterapio: densa teksto kun 
desegnaĵoj reprezentantaj ĉefe nudajn virinojn, 
kiuj baniĝas en basenoj aŭ naĝas tra tubaro. La 
formo de tiu tubaro similas al organoj. Iuj 
virinoj portas kronojn. 

Kosmologio: cirklaj diagramaj, kies signifo ne 
klaras. Tiu sekcio havas elfaldeblajn partojn. Unu 
el ili havas la grandecon de ses paĝoj kaj sur 
ĝi estas mapoj de 9 "insuloj" kunigitaj per 
vojoj, kasteloj kaj (eble) vulkano. 

Farmakologio: pluraj desegnaĵoj de plantoj kun 
legendo. La ilustraĵoj montras partojn de la 
plantoj (radikoj, folioj, ktp.), tial tiu parto 
similas al gvidlibro por apotekisto. La aĵoj en 
la marĝenoj similas al la potoj uzitaj de la 
tiamaj apotekistoj. La paĝoj enhavas nur kelkajn 
paragrafojn da teksto. 

Receptoj: multaj, sufiĉe mallongaj paragrafoj, 
ĉiu el ili markita de tipografia simbolo en formo 
de floro aŭ stelo. 

Teksto 

La teksto estas evidente verkita demaldekstre al 
dekstro kun neegala dekstra marĝeno. La plej 
longaj sekcioj estas dividitaj en paragrafoj, kaj 
foje estas tipografaj simboloj en la maldekstra 
marĝeno. Videblas nenia interpunkcia signo. La 
skribo estas flua kaj ŝajnigas, ke la skribanto 
komprenis tion, kion li skribis dum la verkado. Ne 
ŝajnas, ke la literoj estis kunmetitaj unu post 
la alia (signo de malfacila ĉifrado). Tamen la 
skribo ne estas ĉiam bela, foje la aŭtoro 
alproksimigis la liniojn pro manko de spaco. Tio 
ĉefe videblas en la parto "receptoj" kun 
ondoforma teksto, kiu evidentigas, ke la skribinto 
verŝajne ne estis profesiulo. 

La teksto enhavas pli ol 170.000 glifojn, 
disigitaj kutime unu de la alia de malgrandaj 
interspacoj. La plej multaj el tiuj glifoj 
konsistas el unu aŭ du strekoj. 

Spertuloj ne interkonsentas pri la alfabeto uzita, 
ĉar iuj glifoj similas. Oni tamen opinias, ke la 
alfabeto de la Voynich-manuskripto konsistas el 
inter 20 kaj 30 signoj. Kelkaj nekutimaj literoj 
aperas ie, oni nombras dekduon da tiaj. 

Pli larĝaj spacoj dividas la tekston en ĉirkaŭ 
35.000 vortojn de varia longo. Ŝajnas, ke la 
teksto havas fonetikajn kaj ortografiajn regulojn: 
iuj literoj aperas en ĉiu vorto (kiel vokaloj), 
iuj neniam sekvas aliajn, aliaj foje aperas 
duoble. 

Frekvenca analizo montras ecojn similajn al naciaj 
lingvoj. Ekzemple la frekvenco de la vortoj sekvas 
la leĝon de Zipf kaj la entropio (kvanto de 
informo) de ĉiu vorto estas je 10 bitoj, kio 
similas al tekstaj anglaj aŭ latinaj. 

Iuj vortoj aperas nur en apartaj partoj aŭ sur 
kelkaj paĝoj, aliaj troviĝas tra la tuta 
manuskripto. Ripetoj ene de la ilustraĵlegendoj 
estas maloftaj. En la sekcio "herbario" la unua 
vorto de ĉiu paĝo aperas en neniu alia loko, ĝi 
povus do esti la nomo de la ilustrita planto. 

Rilate al aliaj aferoj, la lingvo de la 
manuskripto de Voynich malsimilas de eŭropaj 
lingvoj. Ekzemple ekzistas preskaŭ neniu vorto 
kun pli ol 10 simboloj, kaj preskaŭ neniu kun 
malpli ol tri literoj. La pozicio de la literoj 
ene de la vortoj estas strangaj: iuj literoj 
aperas nur komence de vorto, aliaj nur je la fino, 
kaj aliaj nur en la mezo. Tio troveblas en la 
araba alfabeto, sed nek en la cirila, nek en la 
greka, nek en la latina alfabetoj. 

La teksto ŝajnas enhavi pli da redundon ol la 
plej multaj eŭropaj lingvoj. Iuj vortoj aperas 
trifoje sinsekve (en Esperanto, tio estus ekzemple 
"kaj kaj kaj"). Vortoj, kiuj malsimilas per nur 
unu litero, troviĝas relative grandnombre. 

Historio de la manuskripto 

Ĉar oni ne komprenas la tekston kaj la 
Universitato Yale ne permesas radiokarbonan 
analizon de la manuskripto, oni povas nur supozi 
la originon de la verkaĵo. Laŭ la hararanĝoj, 
la vestaĵoj kaj du kasteloj videblaj en la 
manuskripto, oni plej ofte supozas ĝin 
eŭropdevena kaj taksas ĝian estiĝon inter 1450 
kaj 1520. 

La unua konata posedanto de la manuskripto estis 
iu Georg Baresch, alkemiisto vivanta en Prago dum 
la 17-a jarcento. Ŝajne jam li ne sciis pli ol ni 
nuntempe pri la deveno de manuskripto. Li eksciis 
poste, ke Athanasius Kircher, jezuita sciencisto 
de la roma kolegio, publikigis koptan (etiopan) 
vortaron kaj scipovis legi egiptajn hieroglifojn. 
Li sendis al li kopion de parto de la manuskripto 
al Romo (dufoje) petante komenton. La letero 
adresita al Kircher el la jaro 1639, trovita 
antaŭ nelonge de René Zandbergen, estas la plej 
malnova mencio de la manuskripto. 

Oni ne scias, ĉu Kircher respondis, sed ŝajnas, 
ke li interesiĝis sufiĉe pri la manuskripto por 
provi akiri ĝin. Baresch ŝajne rifuzis. Post lia 
morto ricevis la manuskripton lia amiko Johannes 
Marcus Marci, tiam estro de la Praga Universitato 
de Karolo, kaj sendis ĝin al Kircher, kiu estis 
lia longtempa amiko kaj korespondanto. La letero 
de Marci el la jaro 1666 troviĝas ankoraŭ kun la 
manuskripto. Ĝi indikas, ke ĝi estis aĉetita 
kontraŭ 600 oraj taleroj de la imperiestro 
Rudolfo la 2-a, kiu opiniis ĝin verko de Roger 
Bacon. 

Ĉar sur la unua paĝo aperas apenaŭ legebla nomo 
de Jacobj `a Tepenece, oni supozas, ke la libron 
kontrolis aŭ posedis la kortega apotekisto Jakub 
Horcicky de Tepenec. Trovita letero pruvas, ke la 
libron aĉetis kaj posedis la romia imperiestro 
Rudolfo la 2-a. Tiel eble la kemiisto kaj 
apotekisto nur kontrolis la libron (iam post 
1608). Laŭ aserto de la imperiestro, la verkon 
pretigis Roger Bacon, franciskana historiisto el 
la 13-a jarcento. 

Inter 1666 kaj 1870 la posedantoj estas nekonataj, 
plej verŝajne la manuskripto estis en la posedo 
de la jezuitoj. Tion pruvas interalie, ke post 
kiam la armeo de Viktoro Emanuelo la 2-a en 1870 
minacis konfiski ĉiajn ekleziajn posedaĵojn, la 
Vatikano tuj transdonis la posedaĵojn al membroj 
de la fakultato, ĉar privatan posedaĵon ne 
minacis la konfiskado fare de la itala ŝtato. Oni 
transdonis ankaŭ la manuskripton de Kircher al 
Pierre Jean Beckx (la manuskripto enhavas ankoraŭ 
lian ekslibrison), estro de la jezuitoj kaj 
samtempe universitatestro. La privata biblioteko 
de Beckx estis translokigita al la Villa 
Mondragone (Frascati), granda palaco proksime al 
Romo, aĉetita de la jezuitoj en 1866. 

Ĉirkaŭ 1912 la roma kolegio decidis vendi – 
tre diskrete – kelkajn posedaĵojn. Wilfrid 
Michael Voynich aĉetis 30 manuskriptojn, inter 
kiuj estis tiu, kiu nun portas lian nomon. 

Post la morto de Voynich en 1930 lia edzino Ethel 
kaj la sekretariino Anne Nill heredis la 
manuskripton. Post morto de Ethel en 1960 Anne 
Nill iĝis la sola posedanto. En 1961 ŝi vendis 
la manuskripton je 25.000 US$ al la 
librokomercisto Hans P. Kraus. Tiu volis kun 
profito pluvendi ĝin, sed pro manko de aĉetantoj 
li donacis la manuskripton en 1969 al la 
Universitato Yale, kie ĝi nun videblas en la 
Beinecke Rare Book & Manuscript Library. 

Teorioj 

Ekzistas teorioj de diversaj personoj pri la 
aŭtoro kaj enhavo de la manuskripto: 

Wilfrid Voynich: La aŭtoro estis – laŭ letero 
de Marci – Roger Bacon. Plua posedanto estis 
angla mistikulo kaj matematikisto John Dee, kiu 
vendis la libron al Rudolfo la 2-a. 

William Romaine Newbold: Li evoluigis teorion de 
la mikroskribo. Li legis malnovgrekajn simbolojn, 
kiuj pruvis ne nur aŭtorecon de Bacon, sed ke li 
posedis mikroskopon kaj konis la andromedan 
nebulon. La mikroskribo vere ne ekzistas, li vidis 
nur neregulaĵojn sur la papero. 

Hugh O'Neill: O'Neill rimarkis sunfloron (p. 93) 
kaj hispanan pipron (p. 101), kiuj alvenis el 
Ameriko, tiel Roger Bacon ne estis aŭtoro de la 
manuskripto. 

William Friedman: Laŭ William Friedman, ĝi estis 
frua provo je arta kaj universala lingvo. Lia 
grupo uzis eĉ komputilon, sensukcese (1962–63). 

Prescott Currier: Li konstatis, ke la manuskripto 
havis minimume du verkistojn. 

Gordon Rugg: Laŭ esplorrezultoj, publikigitaj en 
decembro 2003, temas pri mezepoka ĉarlatanaĵo 
kaj la teksto ne havas sencon. 

Pri la aŭtoro 

Roger Bacon 

La letero sendita en 1665 de Marci al Kircher 
indikas, ke laŭ lia amiko Raphael 
Sobiehrd-Mnishovsky la manuskripton aĉetis 
Rudolfo la 2-a (Sankta Romia Imperio). Tiu letero 
sugestas, ke Rudolfo (aŭ eble Mnishovsky) 
opiniis, ke la aŭtoro estis la angla filozofo kaj 
alkemiisto Roger Bacon (1214–1294). 

Eĉ se Marci mencias dubojn rilate al tiu aserto, 
Voynich serioze traktis tiun teorion kaj provis 
pruvi ĝin. La konvinko de Voynich ege influis la 
sekvajn provojn analizi kaj deĉifri la 
manuskripton. La usonano William Newbold laboris 
dum du jaroj pri la manuskripto kaj konkludis, ke 
la aŭtoro estis Bacon, sed li mortis en 1926 kaj 
ne povis defendi sian teorion, kiu estis multe 
kritikata poste. 

Spertuloj konantaj la verkon de Bacon, kiuj 
ekzamenis la manuskripton kategorie, forĵetis 
tian teorion. Indas mencii ankaŭ, ke Raphael 
Mnishovsky mortis en 1644 kaj ke la aĉeto de la 
manuskripto fare de Rudolfo la 2-a certe okazis 
antaŭ ties abdiko en 1611, do 55 jarojn antaŭ la 
letero de Marci. 

John Dee 

La supozo, ke Roger Bacon estis la aŭtoro, 
kondukis Voynich al la konkludo, ke la persono, 
kiu vendis la manuskripton al Rudolfo, povis esti 
nur John Dee. Dee estis matematikisto kaj 
astrologo de la kortego de la reĝino Elizabeto la 
1-a (Anglio), kiu posedis grandan kolekton de la 
manuskriptoj de Bacon. 

Dee kaj lia mediumo Edward Kelley loĝis en 
Bohemio jam de pluraj jaroj, kiam ili esperis 
vendi siajn servojn al la imperiestro. Tamen la 
detalegaj agendoj de Dee ne mencias tion kaj 
ŝajnigas tian teorion sufiĉe nekredebla. 
Ĉiukaze, se la aŭtoro de la manuskripto de 
Voynich ne estas Bacon, la rilato al Dee 
malaperas. 

Aliflanke, Dee mem eble verkis ĝin kaj aŭdigis 
la onidiron, ke ĝi estis originala verko de 
Bacon. Tion li eble farintus por pli bone vendi la 
manuskripton poste. 

Edward Kelley 

La kunulo de Dee en Prago, Edward Kelley, estis 
alkemiisto eksterordinara. Li anoncis sian 
kapablon transformi kupron en oron pere de sekreta 
pulvoro, kiun li trovis en episkopa tombo en 
Kimrio. Li ankaŭ asertis esti kapabla alvoki 
anĝelojn tuŝante kristalan globon kaj 
konversaciadi kun ili. Dee raportas tiajn faktojn 
en siaj manuskriptoj. La lingvo de la anĝeloj 
estis la ĥanoĥa, laŭ Ĥanoĥo, la biblia patro 
de Metuŝelaĥ. Laŭ legendo, Kelley vojaĝis kun 
anĝeloj kaj klarigis pri tiu vojaĝo en la libro 
de Ĥanoĥo. 

Pluraj personoj sugestis, ke Kelley, ĉar li 
inventis la libron de Ĥanoĥo por trompi Dee-n, 
ankaŭ eble fabrikis la manuskripton de Voynich 
por vendi ĝin al la imperiestro (kiu jam pagis 
lin pro liaj supozitaj alkemiistaj talentoj). 

Tamen, se Roger Bacon ne estas la aŭtoro de la 
verko, tiam la ligo inter Kelley kaj la 
manuskripto de Voynich estas same malforta kiel 
tiu rilate al Dee. 

Wilfrid Voynich 

Voynich mem estis suspektita pri verkado de la 
manuskripto. Kiel komercisto de malnovaj libroj li 
disponis la ilojn kaj sciojn necesajn por inventi 
manuskripton erare atribuatan al Roger Bacon. Tia 
manuskripto reprezentis grandan monsumon kaj la 
financaj kialoj eble estis sufiĉaj por krei tian 
malveraĵon. 

Tamen oni ŝajne forĵetis tian teorion, ĉar la 
letero de Baresch al Kircher el la jaro 1639, 
retrovita antaŭ nelonge de René Zandbergen, 
estas la unua mencio de la manuskripto trovita 
ĝis nun. 

Jacobus Sinapius 

Foteca kopio de la unua manuskripto, realigita de 
Voynich ĉirkaŭ 1921 montras kelkajn aldonaĵojn 
preskaŭ nevideblajn, kiuj estis forviŝitaj. 
Danke al kemiaĵoj oni plividebligis la tekston 
kaj legeblis la nomo de Jacobj `a Tepenec. Temas 
pri Jakub Horcicky de Tepenec, Jacobus Sinapius en 
la latina. Tiu fakulo pri herboj estis la persona 
kuracisto de la imperiestro Rudolfo la 2-a kaj 
okupiĝis ankaŭ pri ties ĝardenoj. Voynich kaj 
aliaj post li, konkludis laŭ tiu "subskribo", ke 
Jacobus posedis la verkon antaŭ Baresch. Tia 
malkovro plifortigas la rakonton de Raphael 
Mnishovsky. Aliaj subtenas, ke Jacobus mem estis 
la verkinto de la manuskripto. 

Tamen restas unu dubo pri tiu teorio: la de la 
manuskripto forviŝita subskribo ne korespondas al 
la aliaj konataj subskriboj de Jacobus, kiel 
ekzemple tiu malkovrita de Jan Hurich en iu 
dokumento. Tute eblas, ke tiu surskribo sur la 
dekstra paĝo F1 estis de bibliotekisto aŭ de iu 
alia, kiu studis aŭ posedis la libron. Kiam vivis 
Kircher, Jacobus estis la nura alkemiisto aŭ 
doktoro ĉe la kortego de Rudolfo la 2-a, al kiu 
oni dediĉis tutan paĝon en la historilibroj de 
la jezuitoj. Ekzemple apenaŭ menciiĝas Tycho 
Brahe. La uzo de la kemiaĵoj tiom damaĝis la 
velenon, ke la subskribo nun apenaŭ videblas. 
Eblas, ke Voynich mem faris kaj damaĝis tiun 
subskribon por fortigi la teorion pri la aŭtoreco 
de Roger Bacon, malhelpante tiel eblajn 
kontraŭkontrolojn. 

Jan Marci 

Jan Marci renkontiĝis kun Kircher, kiam li gvidis 
delegacion de la Universitato Karola al Romo en la 
jaro 1683. Dum la sekvaj dudek sep jaroj la du 
kleruloj interŝanĝis grandegan kvanton da 
sciencaj leteroj. La vojaĝo de Marci celis la 
sendependecon de la Universitato Karola kontraŭ 
la jezuitoj. Tiuj estris la kolegion Clementinum, 
kiu estis rivalo al la universitato. Malgraŭ la 
klopodoj, la du estis fine kunigitaj sub la regado 
de la jezuitoj. 

En tia religie kaj politike streĉa etoso Marci 
eble verkis la leterojn de Baresch kaj pli poste 
la manuskripton de Voynich por venĝi kontraŭ 
Kircher, kiu favoris la jezuitojn. La personeco de 
Marci kaj liaj scioj ebligis lin realigi la 
verkojn. Kircher certis, ke li havis la scion, li 
estis pli konata pro siaj eraroj ol pro sia genio. 
Kircher estis do facila celo kaj oni jam ridis pri 
li, kiam Andreas Müller, fakulo pri 
orientalistiko preparis por li manuskripton 
"devenan" el Egiptio, kies enhavo estis vole sen 
iu ajn signifo. Müller petis Kircher traduki 
ĝin. Kircher sendis kompletan tradukon, kio 
misfamigis lin. 

Menciindas, ke la nuraj pruvoj de la ekzisto de 
Georg Baresch estas la tri leteroj senditaj al 
Kircher: unu fare de Baresch (1639) kaj du fare de 
Marci (ĉirkaŭ unu jaron poste). La korespondado 
inter Marci kaj Kircher ĉesis en 1665. Tamen tiu 
teorio baziĝas je la malamo de Marci kontraŭ la 
jezuitoj kaj tia sento estas nura supozo: Marci 
estis fervora katoliko, li mem studis por fariĝi 
jezuito kaj iom antaŭ sia morto en 1667 li estis 
nomumita honora membro de la ordeno. 

Raphael Mnishovsky 

Raphael Sobiehrd-Mnishovsky, amiko de Marci, estis 
kriptografiisto kaj ŝajne inventis 
ĉifradometodon nedeĉifreblan (ĉirkaŭ 1618). La 
manuskripto povus esti montraĵo de la sistemo de 
Mnishovsky. Tiel Baresch estintus la "kobajo" por 
la deĉifrado. Post la publikigo de la libro de 
Kircher pri la kopta lingvo Raphael opiniintus, ke 
trompi jezuiton estus pli grava afero ol trompi 
Baresch. Li petintus tial la alkemiiston kontakti 
Kircher-on kaj motivigi lin danke al inventita 
historio pri Roger Bacon. Tamen nenia pruvo 
ekzistas por tiu teorio. 

Anthony Ascham 

En la 1940-aj jaroj la doktoro Leonell Strong, 
esploristo pri kancerologio kaj libertempa 
kriptologo, provis deĉifri la manuskripton de 
Voynich. Strong subtenis, ke la solvo de la 
manuskripto bazis je "stranga duobla sistemo kun 
aritmetikaj progresoj de multobla alfabeto". Li 
asertis, ke la teksto deĉifrita korespondis al 
manuskripto el la 16-a jarcento de la angla 
aŭtoro Anthony Ascham. Ascham publikigis A Little 
Herbal en 1550. La manuskripto de Voynich ja 
enhavas sekcion, kiu similegas al herbario, sed la 
teorio de Strong ne klarigas, kiel Ascham akiris 
la necesajn konojn pri kriptografio kaj literaturo 
por verki la manuskripton. 

Pluraj aŭtoroj 

Prescott Currier, kriptografo de la usona 
mararmeo, kiu laboris pri la manuskripto dum la 
1970-aj jaroj, rimarkis, ke la paĝojn de la parto 
herbario oni povis disigi en du grupojn A kaj B 
kun apartaj ecoj kaj skriboj malsamaj. Li tial 
konkludis, ke la Voynich-manuskripto estis la 
verko de pluraj aŭtoroj, kiuj uzis dialektojn aŭ 
ortografion malsamajn. Tamen lasttempaj esploroj 
ne plu konsentas kun tia teorio. 

Fakulo pri skribo, kiu ekzamenis la manuskripton, 
trovis ununuran skribon en la tuta verko. Vidinte 
ĉiujn partojn de la manuskripto oni vidas, ke la 
stilo de la folioj iompostiome evoluas, kaj la 
partoj A kaj B trovitaj de Currier estas la du 
finaĵoj de tiu evoluo. Tio signifas, ke la du 
sekcioj de la herbario estis eble verkitaj je 
periodoj tre malsamaj. 

Pri la enhavo kaj celo 

La ĝenerala impreso de la manuskripto estas, ke 
ĝi servis kiel referenco por mezepoka medicino 
aŭ farmakopeo. La enhavo de strangaj ilustraĵoj 
estigis la plej frenezajn teoriojn pri la deveno 
de la manuskripto kaj la celo de la aŭtoro, nur 
kelkaj el ili estas listigitaj ĉi tie: 

Herbario 

La unua sekcio de la manuskripto rilatas videble 
al plantoj kun slipoj enhavantaj la ilustraĵojn 
de plantoj. Nur kelkajn specimenojn oni identigis 
sendube, malgraŭ serĉadoj en aliaj tiamaj 
herbarioj. Inter la plantoj plej facile rekoneblaj 
estas violo kaj filiko. La skemoj de la parto 
biologio estas pli detalaj ol tiuj de la parto 
farmakologio. Mankaj partoj estis plenigitaj per 
multo da neprobablaj detaloj. Fakte la plejmulto 
de tiuj plantoj ŝajnas esti hibridoj: radikoj de 
unu specio konektitaj al tigo kaj folioj de alia 
kaj fine floroj de tria specio. 

Brumbaugh opiniis, ke unu de la ilustraĵoj 
prezentis helianton (helianthus annuus), kiu 
devenis el Ameriko. Tiu indiko ebligus situi pli 
detale la daton de la verkado de la manuskripto. 
Sed la simileco kun la reala planto estas 
malgranda, ĉefe se oni komparas la ilustraĵon al 
sovaĝaj specioj de heliantoj. Aldone la skalo ne 
estas konata, do malfacilas certigi, ke temas pri 
helianto kaj ne pri simila specio de la vasta 
familio de asteracoj (artiŝoko, lekanto aŭ 
leontodo), kiu ekzistas en la tuta mondo. 

Astrologiaj kondiĉoj ofte gravis dum kolektado de 
herboj, kuracado, ktp. (vidu ekzemple la librojn 
de Nicholas Culpeper). Tamen, krom zodiakaj 
simboloj evidentaj kaj skemo, kiu ŝajnas 
reprezenti planedojn, neniu ĝis nun sukcesis 
klarigi la ilustraĵojn pere de astrologiaj 
tradicioj konataj (aŭ eŭropaj aŭ aliaj). 

Sergio Toresella, itala fakulo pri herbarioj, 
proponis, ke la verko estas imitado de kuraclibro 
enhavanta diversajn sekciojn (astrologio, 
botaniko, balneoterapio, ktp.) kaj enhavas tekston 
vole misteran, uzitan de ĉarlatano por impresi 
sian klientaron. Li opinias, ke ĝi estis verkita 
en la nordo de Italio, eble en la regiono de 
Venecio . 

Alkemio 

La basenoj kaj tuboj de la parto biologio ŝajne 
indikas rilaton al alkemio, utilan, se la 
manuskripto enhavus instrukciojn pri la preparado 
de kuraciloj. Tamen alkemiaj libroj de tiu epoko 
enhavas la saman bildan lingvon, kie procedoj kaj 
materioj estas prezentitaj de specifaj bildoj 
(aglo, bufo, homo entombe, paro enlite, ktp.) aŭ 
kutimajn tekstajn simbolojn (cirklo kun kruco, 
ktp.). Nenio tia aperas konvinkive en la 
Voynich-manuskripto. 

La manuskripto eble estis mezepoka recepto por 
krei la ŝtonon de la saĝuloj, t. e. la eliksiron 
de eterna vivo. La fluidaĵoj de junaj virgoj, 
kies "vitalajn humorojn" oni kaptas, kunmiksaĵo 
baze de plantoj misteraj, maloftaj aŭ nekonataj, 
kaj la plej bona pozicio astrologia kunhelpas 
sukcesi prepari la eliksiron de eterna vivo. 

Sergio Toresella, fakulo pri malnovaj herbarioj, 
montris, ke la manuskripto de Voynich eble estis 
alkemia herbario, kiu tute ne rilatas al alkemio, 
sed estas pseŭdo-herbario ilustrita per bildoj 
imagitaj de ĉarlatana kuracisto por impresi siajn 
klientojn. Ŝajnas, ke tiam ekzistis malgranda 
familia industrio, kiu verkis tian literaturon, ie 
en norda Italio. Tamen tiaj libroj estas sufiĉe 
malsamaj rilate al stilo kaj formato, kaj estas 
verkitaj en kutima lingvo. 

